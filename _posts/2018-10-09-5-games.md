---
layout: post
title: 5 เกมที่แสดงถึงรสนิยมการเล่นเกมของคุณ
author: sisada
image: assets/boardgames/etc/5-games.png
categories: [board games]
tags: [กบเล่าเรื่อง]
---
มีช่วงหนึ่งไปเจอฝรั่งเค้าเล่นกันในกลุ่ม fb แล้วรู้สึกว่าน่าสนใจดี หัวข้อคือ "เลือกมา 5 เกมที่คุณจะเอาไว้บอกรสนิยมการเล่นเกมของคุณ....." แต่พอดีผมรู้สึกว่าถ้าเขียนแต่ชื่อมันก็ดูจะห้วนๆไป เลยขอเอามาขยายเพิ่มแบบของตัวเองอีกหน่อย

คือผมมองว่ามันน่าสนใจแน่แง่เหมือนกับนามบัตรที่เอาไว้แสดง profile ถึงเกมแบบที่เราชอบ ซึ่งมันก็คล้ายๆกับเกม Top 5/10/... ไรงี้นั้นแหละ แต่ top 10/20/50/.. ผมบอกตามตรงว่าที่ไม่พอแถมแนวเกมก็ซ้ำๆกันบ้าง กระจัดกระจายกันบ้าง แนวคิดเรื่องเลือกมาแค่พูด 5 เกมแล้วเห็นภาพเลยว่าเล่นเกมแบบไหนก็เลยดูน่าสนใจดี ส่วนห้าเกมที่มันนำเสนอรสนิยมของคุณได้อย่างครอบคลุมเป็นยังไงก็ลองมาแชร์กันดูนะครับ :)
### และนี้คือ นามบัตรของผม


.


.


.

**Agricola** - ตัวแทนแห่ง euro + worker placement + engine building ผมชอบเกมแบบที่มันมี path มีสายการชนะ หรือที่ผู้เล่นมีโบนัสบางอย่างไม่เท่าเทียมกัน แต่มีวิธีการได้มาที่สมดุลย์แล้วมาทำคอมโบกันได้ (draft card) ผมชอบเกมที่มันกดดันให้เราต้องดิ้นรนเลี้ยงตัว และคนที่ชนะคือคนที่เล่นได้ดี โดยที่ยังมีความสุ่มเล็กๆเป็นสีสัน (Caylus, Hansa Teutonica, Russian Railroad, Anachrony, Lorenzo il Magnifico, Trickerion, The Colonists, Three Kingdoms Redux, Luna)

**Brass** - ผมชอบเกม Economic แบบที่ผู้เล่นเป็นคนสร้างระบบอุปสงค์อุปทานเอง แต่ผมไม่ชอบเกม Economic แบบที่ผู้เล่นต้องกำหนดราคาเอง (เรียกว่าเกลียดเลยก็ได้ อย่าง Container งี้หรือ Planet Stream งี้) เพราะมันมั่วง่ายมากตั้งราคาผิดชีวิตบัดซบ เกมนี้ตอบโจทย์แนวคิดผมที่ราคามันจะขึ้นลงเองตามปริมาณการผลิตและการใช้ของผู้เล่นในวง ระบบการ์ดแบบสุ่มแต่ว่ามีวิธีการใช้งานได้หลายแบบก็ช่วยเพิ่มสีสันให้กับการเล่นได้ดี ความรู้สึกที่เราได้วางระบบ logistic แล้วส่งของก็เป็นอีกแง่มุมหนึ่งที่ผมชอบมาก (Age of Steam, Arkwright, 1830, Indonesia, Panamax, Ground Floor, Wildcatters, Clans of Caledonia, Food Chain Magnate, Tramways, CliniC, Mombasa)

**Eclipse** - ตัวแทนของ Luck, Direct Conflict แบบที่มีเป้าหมายในการทำแต้มชัดเจน, และ 4X ส่วนตัวแล้วผมไม่ชอบเกมมีลูกเต๋า เพราะมันหมายถึงความสุ่มที่เกินความควบคุม แต่เกมนี้นำเสนอระบบโมเลขหน้าเต๋าที่ลดความเสี่ยงได้อย่างฉลาดและเรียบง่าย การเล่นแบบ 4X และลูกเล่น Tech Tree ก็เป็นแนวการเล่นที่ผมชอบมากๆแนวหนึ่ง ตราบใดที่เกมมีระบบใช้ความสุ่มของเต๋าแบบสวยๆและมีลูกเล่นในการเปลี่ยนค่าตัวเลขเต๋า ผมก็ไม่มีปัญหาอะไรกับมันนะ (Through the Ages, Argent the Consortium, Troyes, Feudum , Clash of Culture, The Castles of Burgundy, Feudum, Dominant Species, Root, Nations, Mare Nostrum, Medaira, La Granja)

**Pax Renaissance** - ตัวแทนของความ **'แปลก'** ทางรสนิยมการเล่นเกมส่วนตัวที่ไม่ได้ไปด้วยกันกับการเล่นแบบยูโรตามปกติ มันมักจะเป็นเกมแบบที่กติกาอ่านยากบัดซบ กฎหยุมหยิมแต่ว่าเล่นจริงๆก็ไม่ได้ยากเท่าไร (หลายเกมก็ง่ายจนไร้สาระเลยทีเดียว) แต่ความสนุกของการที่เราเข้าใจธีมและความหมายของมันในแต่ล่ะมูฟและระบบการเล่น รวมไปถึงความยุ่งเหยิงที่เขย่าออกมาได้กลมกล่อม ติดนิดเดียวเกมแบบนี้ หาคนที่มีรสนิยมแบบเดียวกันเล่นด้วยยากมักๆ (เพื่อนผมชอบเรียก 'เกมกบๆ' เพราะแก๊งสายยูโรไม่มีใครเล่นด้วย..ฮา) (Pax series, Bios series, John company, COIN series, Neanderthal, Greenland, Die Macher, 1830, Mega Civilization)



---



พอจะเขียนเกมที่ห้าแล้วรู้สึกว่าไม่มีแฮะ......... แต่ถ้ารวมเอาเกมที่ชอบก็ยังขาดไปอีกหลายสิบ ตอนแรกว่าจะยก Battlestar Galactiga ไม่ก็ Spirit Island ออกมาแต่เพราะในสองสายนี้ไม่ค่อยมีตัวเลือกอื่นมาเทียบเท่าไร (ในหมวดของมันก็ชอบอยู่แค่เกมสองเกม) Die Kutschfahrt zur Teufelsburg นี้ก็เป็นเกมสายปาร์ตี้หาพวกที่ผมชอบ CrossTalk/Codename ก็เป็นเกมปาร์ตี้ครอบครัวที่ชอบมาก หรือจริงๆผมก็ไม่ได้รังเกียจเกมมีธีมอะไรแค่ส่วนมากระบบมันมักจะไม่สนุกเลยไม่ค่อยโดนไรงี้ หรือจะเป็น Taluva ที่เป็นเกม abstrast puzzle 3D ที่ผมชอบโคตรๆ แต่ที่ยกๆมาไม่อาจชี้ชัดแนวการเล่นส่วนตัวได้เท่าไร เป็นแค่แง่มุมเล็กๆน้อยๆจากหลายแง่มุมมาประกอบกันเท่านั้นเอง 4 เกมแรกนี้คิดออกมาไว มากแต่พอเกมที่ 5 มันเริ่มคิดนานเลยคิดว่าไม่ต้องมีมันล่ะกัน ฮาๆ แค่ 4 เกมนี้กับตัวเลือกใกล้เคียงอื่นๆที่ยกมาก็น่าจะเหลือเฝือล่ะ

จริงๆในบรรดายูโรเองก็มีเกมแบบที่ผมไม่ชอบเยอะอยู่แต่ก็เช่นกันว่ารู้สึกว่ามันกระจัดกระจายไปหน่อยเลยไม่ยกมาดีกว่า อย่าง Le Harve / Road & Boat ที่ผมไม่ชอบแนวคิด Resource Conversion กลับไปกลับมาเยอะๆ หรือกระทั้งเกมดังอย่าง Terra Mystica ผมก็ค่อนข้างขี้เกียจเล่นเพราะไม่ชอบเกมที่มันต้องลีลาๆทำ small action ทีล่ะนิดๆ หรือต้องมาเล่นท่ากั๊กรอคนปล่อยไทล์ เป็นเกมที่เล่นแล้วจะหลับ ส่วนเกมของ Vital Lacada เองก็ไม่ค่อยชอบเท่าไรเพราะเป็นคนทีทำเกมให้มันยากเพื่อที่มันจะได้ยาก