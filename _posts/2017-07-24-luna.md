---
layout: post
title: Luna
author: sisada
image: assets/boardgames/etc/luna.jpg
categories: [board games]
tags: [bite size, กบโปรด]
---


Luna เป็นเกมที่ผมชอบมากที่สุดของ Stefan Feld (แต่เกมนี้ก็มีแนวทางต่างจากเกมอื่นๆของ Stefan เยอะเหมือนกันนะ ) ธีมว่าด้วยผู้นำลัทธิแห่งดวงจันทร์จะสละตำแหน่ง เราในฐานะนิกายรองเลยต้องมาเลียแข้งเลียขาให้เค้าเลือกคนของเราเป็นผู้นำคนต่อไป

เกมประกอบไปด้วยพื้นที่เกาะขนาดเล็ก 7 เกาะ วางอยู่รอบเกาะใหญ่ที่เป็นวิหาร ตัวคนงานของผู้เล่นส่วนมากจะใช้เวลาในการเคลื่อนที่ไปมาระหว่างเกาะ โดยแต่ล่ะเกาะก็จะมอบความสามารถแตกต่างกันไป รวมไปถึงตัว NPC ที่จะเคลื่อนที่ไปในทิศทางที่แน่นอนในแต่ล่ะรอบ การเล่นมีหลายสายบางคนจะเน้นส่งคนงานไปกองรวมที่ตัวเจ้าแม่ลูน่าเพื่อเอาแต้ม majority บางคนก็จะวางแผนส่งคนไปรอช่างก่อสร้างเพื่อจะสร้างตึก แต้มหลักอีกอันคือการส่งคนไปอ่านบทสวดในวิหาร แต่การจะเข้าไปได้คนจะต้องมาจากเกาะที่กำหนดเท่านั้น (แต่ล่ะรอบไม่เหมือนกันแต่เราจะรู้ล่วงหน้า) คนงานที่ย้ายตัวเองข้ามเกาะตานี้จะใช้งานได้อีกทีตาหน้า (นอกจากใช้พลังพิเศษ) ทำให้เราต้องอ่านให้ออกว่าผู้เล่นคนอื่นจะเอาตัวไปรอเพื่อจะทำอะไร

ความสนุกจะอยู่ที่การวางแผนการเคลื่อนที่คนงานเพื่อเตรียมตัวไปทำแอ๊กชั่นตาหน้า (เพราะเคลื่อนที่ตานี้จะยังทำงานไม่ได้) กับการแบ่งคนงานเพื่อทำแอ๊คชั่นในตานี้ แต่จะมัวแต่ลีลามากก็ไม่ได้เพราะเกมนี้ผู้เล่นแต่ล่ะคนจะได้เล่นแอ๊คชั่นไม่เท่ากัน เพราะเกมนี้ถ้าผู้เล่นเลือกทำท่า **'เป่าเทียน'** ครบ 4 ครั้ง รอบของเกมจะจบทันที ทำให้เราอาจจะเล่นท่าที่ต้องการได้ไม่ทันเพราะคนที่แอ๊คชั่นน้อยกว่าชิงเร่งให้จบรอบไปเสียก่อน สิ่งที่ผมชอบมากอีกอย่างคือหลังจาก set-up เสร็จแล้วเกมนี้จะไม่มีดวงมาเกี่ยวข้องอีกแล้ว ทุกอย่างในเกมจะเกิดจากการวางแผนของผู้เล่นทั้งหมด กับสัดส่วนการวางแผนหน้างาน กับแผนระยะยาวทำมาสมดุลย์ดี

ตัวเกมเป็นเกมระดับ mid weight ที่ไม่มีภาษาอะไร วิธีการเล่นค่อนข้างคลีน โยกตัวคนงานไปมา ชิงจังหวะการทำแอ๊คชั่นที่ต้องการ ข้อเสียก็จะคล้ายๆกับหลายๆเกมของนายคนนี้ที่มักจะต้องอธิบายแอ๊คชั่นในตอนแรกเยอะพอดู (ในแง่การอธิบายกติกาก่อนเริ่มเกมครั้งแรกอารมณ์ประมาณ Castle of burgundy ที่ต้องมาอธิบายความสามารถตึกทุกอันก่อน)

ผมเคยเขียนถึงเกมนี้ไว้ที่ Thaiboardgame.net ตั้งแต่ 4 ปีก่อน มาตอนนี้ก็ยังเป็นเกมที่สนุกทุกครั้งที่ได้เล่น