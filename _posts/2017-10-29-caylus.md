---
layout: post
title: Caylus
author: sisada
image: assets/boardgames/etc/caylus.jpg
categories: [board games]
tags: [thought, กบโปรด]
---
เกมยูโรระดับกลางหนักแบบไม่มีดวงที่อยู่มานานแต่ความสนุกยังคงเหนือกาลเวลา ตัวเกมให้เราเล่นเป็นหัวหน้าทีมช่างที่จะมาช่วยสร้างปราสาทและพัฒนาเมืองเคลัสให้แก่กษัตริย์ฟิลิปป์แห่งฝรั่งเศส

แกนของเกมเข้าใจง่ายจนน่าตกใจ คือส่งคนงานไปตามตึกบนถนนในเมือง ส่วนของที่ได้ก็จะถูกเอาไปใช้ในการสร้างตึกเพื่อเพิ่มแอ๊คชั่นใหม่ๆ หรือถูกส่งไปสร้างปราสาทให้กับกษัตริย์ ในเกมนี้ทุกครั้งที่ผู้เล่นจะส่งคนงานไปลงช่องแอ๊คชั่นใดๆจะต้องจ่ายค่าจ้างขั้นต่ำ 1 เหรียญเสียก่อน และถ้าใช้ตึกของผู้เล่นอื่นเจ้าของที่สร้างตึกก็จะได้แต้ม แต่ว่าถ้ามีคน **ผ่าน** ไปก่อนหน้า คนที่ยังอยู่จะต้องจ่ายค่าลงคนงานแพงขึ้นเรื่อยๆตามจำนวนคนที่ผ่านไปแล้ว

หลังจากที่ทุกคนผ่านหมด ช่องแอ๊คชั่นจะค่อยๆไล่ reslove ตามลำดับตั้งแต่ตัวปราสาทไปจนสุดปลายถนนและจะหยุดอยู่ตรงหมาก **ผู้ตรวจการณ์** ตรงนี้ถือเป็นจุดหลักของเกมเพราะผู้เล่นทุกคนจะได้รับสิทธิ์ในการ **จ่ายเงิน** เพื่อขยับหมากตัวนี้ไปข้างหน้าหรือข้างหลังก็ได้คนล่ะอย่างมากสามช่องโดยต้องจ่ายช่องล่ะ 1 เหรียญ (เกมนี้เงินหายากได้ฟรีแค่ตาล่ะ 2 แต่ใช้กันเกินแน่นอน) ผลของมันก็มักจะออกไปในทางที่ทำให้ผู้เล่นบางคนไม่ได้ reslove แอ๊คชั่นที่อยากจะทำเพราะยืนใกล้ตัวหมากนี้เกินไปจนเพื่อน **ช่วยกัน** จ่ายเงินจนมันเดินไปหยุดในจุดที่เราไม่ได้ของ (ปกติถ้ามาถึงตรงนี้จะมีคนโวยวายมากว่าหนึ่งคนเพราะโดนร่างแหไปด้วย เพราะบางทีคนที่โดนก็อาจจะบอกว่าไหนๆกูก็โดนแล้วขอพาคนอื่นไปด้วยล่ะกัน) แล้วก็การเลื่อนตัวไปข้างหน้าหรือหลังยังมีผลต่อความเร็วในการจบ'ยุค'ของเกมด้วย แกนหลักของเกมก็มีแค่นี้แหละ วางคนงาน ผ่านหมด เลื่อนผู้ตรวจการณ์ วนไปจนจบเกม

เกมนี้ทรัพยากรจะไปโผล่ได้สองที่คือเอาไปสร้างตึกแอ๊คชั่นเอาไปวางไว้ท้ายแถวโดยจะได้แต้มเลย แถมได้แต้มทุกครั้งที่มีคนมาใช้งาน กับอีกแบบคือส่งทรัพยากรไปสร้างปราสาท โดยถ้ารอบนั้นเราช่วยสร้างได้เยอะกว่าคนอื่นเราจะได้รับโบนัสพิเศษที่มีอยู่สี่หมวด ยิ่งทำหมวดซ้ำๆก็จะได้รางวัลที่ดีขึ้น และทุกๆครั้งที่จบยุค (มีสามยุค แต่ล่ะยุคจะมีธีมว่ากำลังสร้างชั้นใต้ดิน/ตัวปราสาท/กำแพง) กษัตริย์ก็จะเช็คดูว่าใครช่วยสร้างปราสาทเยอะแค่ไหนก็จะได้โบนัสเพิ่มไปอีก แต่ถ้าไม่ส่งเลยก็จะโดนลงโทษลดแต้ม พื้นที่การช่วยสร้างปราสาทตรงนี้มีจำกัด ถ้ารีบไปแล้วสร้างเยอะก็จะได้รางวัลเพิ่ม แต่ก็อาจจะไม่ได้วางตัวไปหยิบของในหมู่บ้าน ก็เลยเป็นอีกจุดที่ขับเน้นน้ำหนักในการวางตัวคนงานเพิ่มขึ้นไปอีก

เกมนี้มีระบบการเล่นที่น้อยแต่ว่าให้เยอะมาก ทุกการตัดสินใจมีความหมายเสมอเพราะว่าเราอยากจะเอาตัวไปลงซะทุกที่ แค่เราผ่านยังมีผลกับคนที่เหลือเลยเพราะจะต้องจ่ายแพงขึ้น (แถมผ่านคนแรกได้เงินด้วย ปกติเกมนี้แทบจะแย่งกันผ่านก่อนเลยล่ะ เพราะได้ทั้งเงินและพาคนอื่นลำบาก) แต่บางครั้งเราจำเป็นต้องยื้อเกมไม่ยอมผ่านเพียงเพื่อจะให้ได้สิทธิ์ในการเลื่อนผู้ตรวจการณ์หลังผู้เล่นบางคน ระบบผู้ตรวจการณ์ก็ถือว่า **เหี้ยม** เพราะถ้าคำนวนความเสี่ยง (จากเพื่อนในวง) ไว้ไม่ดีพอก็อาจจะได้ของไม่พอใช้ แบบที่เจอบ่อยคือการไปลงช่องเสนอตัวสร้างปราสาทที่มักจะใช้ของที่ได้ในรอบนั้นไปสร้าง ถ้าโดนขัดจนทำไม่ได้ก็จะทำให้กษัตริย์ฟิลิปป์ไม่พอพระทัยว่ามาเสนอหน้าทำไม จนต้องเสียแต้มไป รูปแบบเกมที่ถ้ามองผ่านๆแล้วจะคิดว่าเล่นซ้ำไม่ได้เยอะเพราะแทบไม่มีการสุ่ม แต่ว่าตัวเกมมีความเป็นไปได้หลายทิศทางมากโดยจะเกิดจากผู้เล่นทั้งหมด โดยเฉพาะช่องแอ๊คชั่นที่ผู้เล่นเป็นคนเลือกสร้างเอง เล่นมากี่ครั้งก็ไม่รู้สึกว่าซ้ำทั้งๆที่เป็นเกมที่ไม่มีความสุ่มมาเกี่ยวข้องเลย

ส่วนที่ไม่ชอบนิดหน่อยคือ ตัวตึกแอ๊คชั่นในเกมจะเป็นรูปวาดเฉยๆไม่มีตัวหนังสือเขียนอะไร แต่จริงๆมันมีชื่อของมันเขียนไว้ในคู่มือนะว่าตึกนี้เป็นเหมือง เป็นโรงผลิตเครื่องประดับไรงี้ แต่เวลาเล่นแล้วมันดูค่อนข้างแห้ง ไม่ได้รู้สึกว่าได้สร้างอะไร เหมือนแค่เอาช่องผลิตคิวป์สีมาวางในกระดานเฉยๆ กับงานอาร์ทที่ส่วนตัวรู้สึกว่าไม่ต่างกับเอาเด็กมาระบายสีเล่นเท่าไร ยิ่งฉบับเก่าก่อนปรับอาร์ทนี้ยิ่งห่วยเลย แต่เอาจริงๆแล้วก็ไม่ได้สนใจอะไรตรงนี้เท่าไร เพราะเกมสนุก มันเลยค่อนข้างเสียดายที่เอาไปบิ้วกลุ่มหน้าใหม่ยากเพราะมันไม่ดึงดูดเอาเสียเลย อยากให้ไปรีอาร์ทใหม่ระดับ Brass บ้าง บิ้วตั้งนานสงัดโคตรแต่พอออกอาร์ทใหม่คนถามถึงกันเยอะเลย (จริงๆมันเคยทำรุ่น limited มาทีนึงสวยดี อยากให้เอามาทำ KS ใหม่เหมือนกัน)

> 🐸**[กบโปรด]** -- เกมที่อยู่มานานแต่ความสนุกไม่ร่วงหล่นไปตามกาลเวลา สอนกติกาโคตรง่ายแต่ได้เกมที่หนักแน่นเชือดเฉือน เป็นอาหารจานหลักที่กินง่ายไม่มีพิธีรีตองเยอะ ระบบปฏิสัมพันธ์ของผู้เล่นผ่านผู้ตรวจการนี้ผมคิดว่าเจ๋งมาก มีทั้งความร่วมมือ/หักหลังอยู่ครบถ้วนในระบบง่ายๆ จะเล่นแบบมีเจรจาหรือไม่มีก็สนุกทั้งนั้น ผมให้คุณค่าเกมนี้ไว้สูงมาก นี้คือเกม Worker Placement สุดแกร่ง เล่นมาตั้งแต่เริ่มเล่นบอร์ดเกมได้ไม่นานและก็ยังเล่นอยู่จนตอนนี้ เป็นเกมที่คนเล่นเกมยูโรควรจะได้เล่นซักครั้ง


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอดถ้ามีคนชวน

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบชูนิ้วกลาง** - ไม่ตรงจริตเป็นอย่างมาก ชวนก็ไม่เล่น



---
