---
layout: post
title: Heaven & Ale
author: sisada
image: assets/boardgames/etc/heaven-and-ale.jpg
categories: [board games]
tags: [thought, กบชอบ]
---
เกมยูโรระดับกลางจาก Michael Kiesling นักออกแบบมือเก๋า (ปีนี้ออก Azul กับ Riverboat แต่ก่อนหน้านี้ออกเกมมาโคตรเยอะร่วมกับ Wolfgang Kramer ) เกมนี้เป็นเกมแนวหยิบไทล์มาวาง โดยจับเอาธีมหลวมๆว่าด้วยการทำไร่แล้วเอาผลผลิตมาทำเหล้าของพระในยุโรปสมัยก่อน

ในหนึ่งรอบใหญ่ ผู้เล่นจะได้รับสิทธิ์ในการเดินวนรอบกระดานหนึ่งรอบ โดยจะให้ผลัดกันขยับคนงานไปข้างหน้าเพื่อหยิบไทล์/ทำแอ๊คชั่นที่วางอยู่ระหว่างทาง สามารถข้ามไปได้ไกลแค่ไหนก็ได้แต่ว่าห้ามเดินย้อนหลังและทันทีที่เดินครบรอบจะต้องรอจนกว่าผู้เล่นทุกคนจะเดินมาถึง ทำให้ต้องตัดสินใจว่าจะรีบข้ามไปหยิบของข้างหน้ากันโดนแย่งหรือว่าจะอ้อยอิ่งค่อยๆหยิบไทล์ไปเรื่อยๆดี (คล้ายกลไกให้คนงานเดินหยิบของใน Lignum กับอีกอารมณ์ที่ไม่เหมือนเท่าไรก็บรรยากาศคล้ายๆกันคือ Glen More และ Kraftwagen แต่เกมนี้ไม่ได้เวียนตามอันดับในแถว แต่เวียนตาม Turn Order )

ตัวเกมเป็นอะไรที่อธิบายให้เห็นภาพยากนิดหน่อย อาจจะต้องใช้จินตนาการในการอ่านประมาณหนึ่งนะ

ตัวไทล์ก็จะเป็นชนิดของไร่ห้าแบบ แต่ล่ะอันจะมีเลขแตกต่างกันเวลาหยิบก็เอาไปวางในไร่ของเรา ลูกเล่นที่น่าสนใจคือพื้นที่ไรมีสองฝั่ง ถ้าวางฝั่งมืดจ่ายราคาตามเลขที่เขียนไว้แต่เวลาไทล์ถูกทำงานเราจะได้เงินตามเลข แต่ถ้าวางฝั่งสว่างจะต้องจ่ายเงินสองเท่าและเวลาไทล์ถูกทำงานจะได้เพิ่มแทรค **'ผลผลิต'** ที่เอาไว้คิดแต้มตอนจบเกม ส่วนของแบบอื่นที่หยิบได้ก็จะเป็นไทล์พระที่ถ้าทำงานจะทำให้ไทล์รอบๆตัวมันทำงาน และ **scoring disc** ที่ถ้าหยิบเราจะต้องเลือกช่องสั่งงานที่ยังไม่เคยถูกใช้งานบนบอร์ดของเราและไทล์ทุกชนิดในกลุ่มที่เลือกก็จะทำงานส่วนมันจะให้แต้มหรือเงินก็แล้วแต่ว่ามันอยู่ตรงไหนของไร่เรา


หนึ่งในกุญแจหลักของการเล่นเกมนี้ก็คือ **scoring disc** เนี่ยล่ะ เพราะว่าแต่ล่ะจุดสั่งงานในกระดานของเราจะถูกใช้ได้เพียงแค่ครั้งเดียวเท่านั้น อย่างเช่นไทล์ไร่จะถูกสั่งให้ทำงานทุกไทล์พร้อมกันได้เพียงครั้งเดียว ถ้าทำไปแล้วคุณค่าในการหยิบไทล์ชนิดนั้นทีหลังก็จะลดลง (เพราะวิธีในการสั่งให้มันทำงานได้มีน้อยลง) จะถูกใช้งานได้อีกทีก็ต้องรอไปหยิบไทล์พระมาวางข้างๆแล้วค่อยสั่งให้พระทำงาน แต่จะไม่สั่งให้ทำงานเลยก็ไม่ได้เพราะว่าเงินเราจะหมดซะก่อน ในแง่มุมนี้การตััดสินใจว่าจะ score อะไรตอนไหนก็ถือเป็นจุดสำคัญมากในเกม

อีกอย่างที่เกมนี้ใส่มาคือระบบเคลมโบนัสถ้าทำเงื่อนไขแต่ล่ะแบบสำเร็จ ตัวเกมให้มา 12 หมวดซึ่งถือว่าเยอะและทำได้ไม่ลำบากจนเกินไป แต่ว่าการวางแผนเพื่อเคลมให้ได้หลายอันพร้อมกันก็ถือเป็นเรื่องน่าสนใจเพราะแค่เคลียร์เงื่อนไขสำเร็จยังไม่พอ เราต้องไปลงช่องเคลมด้วย ตรงนี้ก็เลยจะยิ่งไปเพิ่มน้ำหนักในการคิดเรื่องว่าจะเดินหยิบของ หรือจะรีบไปเคลมแต้มดี เพราะบางทีเราก็อยากจะข้ามไปหยิบของก่อนคนอื่น แต่ถ้าช้าก็อาจจะโดนแย่งเคลมโบนัสไปก่อน

จุดตะหงิดๆของเกมนี้คือระบบคิดแต้มที่ชวนให้งงงวย (โดยเฉพาะในการเล่นครั้งแรก) คือในตอนจบเราต้องดูก่อนว่าพระของเราอยู่ตรงไหน ตรงนั้นจะมีอัตตราแลกเปลี่ยนอยู่ สมมุติเราอยู่ที่จุด 4:1 เราก็จะต้องปรับลดผลผลิตที่มีอยู่เยอะของเราลดไปสี่หน่วยเพื่อเพิ่มอันที่อยู่หลังสุดหนึ่งมาหนึ่งหน่วย ทำไปเรื่อยๆจนไม่สามารถปรับได้อีก จากนั้นเราค่อยเอาอันที่อยู่ล่างสุดมาคูณทำแต้ม เกมมีนี้มีผลผลิตอยู่ทั้งหมด 5 อย่างทำให้เรามุ่งเน้นไปที่ของอย่างเดียวไม่ได้ต้องทำให้หมดทุกแบบ ส่วนคนหมักเบียร์นี้ก็พระเนี่ยแหละ เพิ่มจากการเอาพระไปสั่งให้พระทำงาน เพราะสมัยนั้นพระหมักสุราเป็นเรื่องปกติ
ความฮาคือโอกาสที่จะจบเกมแล้วได้แค่ 0 แต้มก็มีไม่น้อยเพราะอันล่างสุดต้องขึ้นมาเยอะในระดับหนึ่งก่อนจะเริ่มมีค่ามากกว่าศูนย์



> [Update -- พอดีเห็นเพื่อนคอมเม้นอธิบายมาแล้วเข้าใจง่ายดีเลยยกมาลง]
> เสริมให้ตอนคิดแต้ม คือต้องรู้ก่อนว่าแต้มมันคือจำนวนเบียร์ที่ผลิตได้
> ที่มันนับวัตถุดิบที่มีจำนวนต่ำสุดที่เรามีเพราะ ทำเบียร์มันต้องมีวัตถุดิบครบทุกชนิดถึงจะทำได้ยังไงล่ะ
> 
> ตอนจบ Brewmaster นั้นจะเอาวัตถุดิบที่เรามีเกินไปแลกวัตถุดิบที่ขาดมาได้ ซึ่ง Brewmaster ที่เก่งก็จะต่อรองเก่งอัตราการแลกสินค้าก็จะดี
> 
> สุดท้าย ก็เอาวัตถุดิบที่แลกเสร็จแล้วไปทำเบียร์โดยจะได้เบียร์ออกมาเท่าไหร่ก็ขึ้นกับระดับความเก่งกาจของ Brewmaster กับปริมาณชุดวัตถุดิบที่เรารวบรวมได้ครบนั่นเอง




> 🐸**[กบชอบ]** -- เป็นเกมทีกลไกคลีนแต่ใส่ไอเดียมาได้น่าสนใจ จังหวะที่ต้องตัดสินใจว่าเอาอะไรดีก็ถือว่าสวยเพราะเลือกยากดี อารมณ์อยากทำทุกอย่างแต่ทำไม่ได้ ระบบคิดแต้มจบส่วนตัวคิดว่ามันแอบคำนวนยุ่งยากไปนิด พอตอนเล่นจริงจะออกแนวช่างแม่มขอเดินๆไปก่อนอะไรมีน้อยเดี๋ยวค่อยใช้โบนัสที่ได้ระหว่างเกมช่วยเอา โบนัสระหว่างเกมมีเยอะช่วยให้รู้สึกถึงความสำเร็จเล็กๆตลอดเวลา ที่รู้สึกชอบอีกอย่างคือเกมมันมีหลายสายให้ลองเล่น ในฐานะเกม 90 นาที่ถือว่าเป็นเกมยูโรที่ลงตัวมากเกมหนึ่ง อิ่มแบบมื้อดึกสบายท้อง


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอด

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบไม่เล่น** - ไม่ตรงจริต ชวนก็ไม่เล่น

**อนึ่ง :** เป็นความรู้สึกในความ **"อยากจะหยิบมาเล่นไหม?"** ของผมเอง ไม่ได้เกี่ยวอะไรกับคุณภาพของเกม ดูให้เป็นแค่ **"อีกความคิดเห็นหนึ่ง"** เท่านั้นก็พอนะครับ :)



---



> 
> [**Thought** เป็นหมวดว่าด้วยความคิดเห็นสั้นๆเกี่ยวกับเกม ยังไม่เป็นรีวิวเต็มตัว]
> 
> 
> 


 