---
layout: post
title: This War of Mine- The Board Game
author: sisada
image: assets/boardgames/etc/this-war.jpg
categories: [board games]
tags: [bite size, กบโอเค]
---

This War of Mine: The Board Game เกมกระดานที่ทำมาจากเกมฉบับดิจิตอลชื่อเดียวกัน เกมนี้เป็นเกมแนวอเมริกันที่เน้นเอาอารมณ์จากธีมเป็นหลัก ไม่ใช่ยูโรที่ต้องใช้ความคิดกันจริงจัง

ธีมเล่าถึงเมืองที่อยู่ท่ามกลางสงครามกลางเมือง ที่แตกต่างคือในเกมนี้เราจะไม่ได้เป็นทหารไปสู้รบกับคนอื่นแบบเกมอื่น แต่เราจะเป็นเหยื่อ... เป็นคนธรรมดาที่ต้องหาทางเอาตัวรอดท่ามกลางความอดอยากขาดแคลน และต้องอดทนประคองตัวเองไปจนกว่าภัยสงครามจะผ่านพ้นไป

ไอเดียหลักของเกมคือเราจะมีคนงานอยู่ในที่พัก เราต้องแบ่งกำลังคนไปปรับปรุงที่อยู่อาศัยให้มันเหมาะกับการดำรงชีวิต / ออกไปหาวัสดุจากส่วนต่างๆของเมือง / คอยป้องกันผู้บุกรุกยามค่ำคืน ความยากหลักก็คืออะไรๆก็ไม่มีทางพอ คุณไม่มีทางที่จะมีตัวละครที่มีศักยภาพเต็ม 100 แต่จะต้องคอยพยายามรักษาตัวละครไปอย่างล่ะนิดอย่างล่ะหน่อยให้อยู่รอดไปวันๆ ความตายของตัวละครในบ้านถือเป็นเรื่องที่ต้องเจออยู่ในทุกเกม

สิ่งที่ผมสนใจในเกมนี้จริงๆคือ **'วิธีการสอน'** - ตัวเกมจะมีหนังสือคู่มือบางๆ กับอีกเล่มที่หนาหน่อยเป็น script book ตัวคู่มือเขียนไว้เลยว่า 'ไม่ต้องอ่าน' หยิบของมากองๆตามที่บอกแล้วเปิดตามทีล่ะหน้าแล้วเล่นได้เลย พอเจอเหตุการณ์อะไรก็จะมี เลขให้หาไปอ่านเพิ่มใน script book (ก็เลยทดลองทำตามดูพบว่ามันก็ทำได้ดีเลยนะ อาจจะช้านิดนึงตอนพยายามทำความเข้าใจ แต่ว่าที่บอกว่าไม่ต้องอ่านก่อนเล่นเลยก็คือไม่ได้โม้) วิธีการคือในแต่ล่ะ phase ของเกมนี้จะถูกแบ่งออกเป็นช่วงเวลาของวัน เกมก็จะให้ผู้เล่นแต่ล่ะคนสลับกันตัดสินใจกันไป คือให้คุยได้แต่ให้ผู้เล่นที่เป็น active player เป็นคนตัดสินใจครั้งสุดท้าย

เกมนี้เล่นได้ 1-6 คนเป็นเกมแบบ full-coop ที่จริงๆก็เล่นคนเดียวก็ได้แต่ว่าผมมองว่าเกมนี้มันก็เหมือน interactive story ที่การที่ผู้เล่นหลายๆคนมาล้อมวงคุยกันก็สนุกดี แต่ถ้าคนเยอะ หรือมีผู้เล่นสาย 'ท่านผู้นำ' ก็อาจจะใช้เวลาเล่นนานขึ้น แต่รวมๆผมคิดว่าเล่นรอบแรกๆยังไงก็ตาย พยายามทดลองนั้นนี้โน้นไปเรื่อยๆก็สนุกดีนะ

รวมๆก็เป็นประสบการณ์การเล่นที่เพลินพอควร จุดที่คิดว่ายังไม่ค่อยโดนก็น่าจะเป็นที่ความตายของตัวครยังไม่มี impact กับความรู้สึกของเราเหมือนในฉบับดิจิตอล อันนั้นมีการให้เราไปปล้นบ้านคนอื่น พร้อมความรู้สึกบีบคั้นที่ต้องปล้นของคนที่ไม่มีทางสู้เพื่อที่จะกลับมาอีกทีพบว่าตายไปแล้ว เป็นภาพสะท้อนสงครามจริงที่หดหู่แล้วมีความรู้สึกร่วมเยอะมาก ส่วนในฉบับบอร์ดเกมบางทีมันจะรู้สึกแอบตลกๆนิดนึง อย่างบางตัวบอกว่าจบวันต้องมีกาแฟ/บุหรี่ ถ้าไม่มีค่าความเศร้าจะเพิ่ม พอเศร้ามากถ้าไม่ฆ่าตัวตายก็ออกจากกลุ่มเลยคือความรู้สึกมันแบบตัวทริกเกอร์ดูด๋อกด๋อยจริง

เกมนี้เป็นกล่องที่เพื่อนผม KS มา มีตัวเสริมให้เพิ่มให้หลายอย่างแต่ยังไม่ได้ลองเล่นแต่ก็ดูแล้วน่าจะเพิ่มคุณค่าในการเล่นซ้ำได้อีกเยอะอยู่