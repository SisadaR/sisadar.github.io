---
layout: post
title: Tribes- Early Civilization
author: sisada
image: assets/boardgames/etc/tribes-early-civilization.jpg
categories: [board games]
tags: [bite size, กบเฉย]
---
เกมยูโรระดับเบาแนวพัฒนาอารยธรรมในยุคหินจาก Rustan Håkansson นักออกแบบ Nations (เป็นเกมแนว Civ ที่ผมชอบอีกเกม แต่ก็ยังห่างชั้นจาก Through the Ages เยอะอยู่)

ผู้เล่นแต่ล่ะคนจะมีแผนที่พร้อมกับบ้านแทนจำนวนประชากรเป็นของตัวเอง ไอเดียหลักของเกมคือการเคลมแต้มผ่าน Tech Tree โดยการที่จะขึ้นไปขั้นสูงกว่าจะต้องทำการวิจัยในระดับล่างกว่ามาก่อนแล้วไต่ขึ้นไปเรื่อยๆ ส่วนของที่จะเอามาเคลมจะมาจากการที่เราไปตั้งรกรากในพื้นที่ที่มีทรัพยากรที่กำหนดไว้ ในช่วงแรกจะมีจำกัด เราต้องค่อยๆขยายดินแดนเปิดแผนที่ไปเรื่อยๆ รวมไปถึงเพิ่มจำนวนประชากรไปปักหลักในพื้นที่เพื่อเก็บเกี่ยวทรัพยากรมาใช้งาน

ระบบแอ๊คชั่นในเกมนี้จะมีไทล์วางเรียงกันเป็นแถวเดียว เวลาเราอยากจะได้อันไหนก็ต้องจ่ายเงินหยอดไปเรื่อยๆ (อันแรกๆถ้ามีคนข้ามบ่อยๆเงินก็จะกองไว้เยอะใครหยิบก็ได้เงินไปด้วย คล้ายใน Century : Spice Road) อันไหนเลือกแล้วก็จะไปต่อท้ายแถว ตัวแอ๊กชั่นมีแค่ 4 แบบคือ เปิดแผนที่เพื่อหาทรัพยากรเพิ่ม / สร้างบ้านเตรียมเอาไว้รอเก็บทรัพยากร / ย้ายบ้านไปพื้นที่ข้างๆ (จะได้เอาทรัพยากรไปแลกเทคโนโลยี) / วิจัยเทคโนโลยี ระหว่างเล่นก็จะมีไทล์แอ๊คชั่นงอกมาเป็นระยะๆ บางอันจะเป็น event ที่ไม่มีใครอยากหยิบก็มี (แต่สุดท้ายคนที่ตังไม่พอข้ามก็จะโดนบังคับหยิบอยู่ดี)

รวมๆก็เป็นเกมฆ่าเวลารอเกมใหญ่ที่เพลินๆเกมหนึ่ง มีจังหวะให้หยุดคิดว่าจะเลือกทำแอ๊คชั่นใกล้ๆ หรือเสียเงินข้ามไปหยิบแอ๊คชั่นไกลๆ เพื่อรีบพัฒนาเคลมแต้มจาก Tech Tree ดี ข้อเสีย(ที่จริงๆก็ไม่ใช่ข้อเสียของเกม) คือตอนดูใน KickStarter ตอนแรกผมนึกว่าเกมมันจะมี 'เนื้อ' เยอะกว่านี้ แต่พอมาเล่นเกมมันเบากว่าที่คิดไว้ ยิ่งถ้าติดภาพจาก Nations มาอาจจะยิ่งผิดหวัง แต่ก็อย่างที่บอกมันไม่ใช่ปัญหาตัวเกม ที่ติดๆอยู่นิดนึงคืออารมณ์ว่าเราได้นำพาเผ่าพันธ์ให้รุ่งเรืองมันบางมากไปหน่อย
