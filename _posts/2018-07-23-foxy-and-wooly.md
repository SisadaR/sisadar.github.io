---
layout: post
title: Foxy & Wooly
author: sisada
image: assets/boardgames/etc/foxy-and-wooly.jpg
categories: [board games]
tags: [bite size, กบเล่าเรื่อง]
---
ในภาพรวมคือเกมแนวยูโรครอบครัวระดับเบา ใช้เวลาเล่นแค่ประมาณ 20 นาที ธีมว่าด้วยหมาป่าจะมากินแกะ เราเลยต้องหาทางไล่มันออกไป แต่ว่าความยากคือหมาป่ามีจำนวนมากและเราก็ไม่สามารถป้องกันได้หมดทุกตัวเลยต้องแบ่งๆกันโดน ผลงานของนักออกแบบคนไทย Goalbeat Montri​ (SimSoccer, Garden Trade)


> อนึ่งเกมนี้ยังไม่ใช่ผลงานตัวที่ขายจริง ภาพและวิธีการเล่นจึงอาจมีการเปลี่ยนแปลง และความเห็นของผมจะอิงจากตัวที่ได้ทดลองเล่นมา และผมไม่ได้มีส่วนได้ส่วนเสียใดๆกับเจ้าของผลงาน



ไอเดียของเกมคือเราจะมีตาราง 3x3 ที่มีตัวเลข 1-9 เรียงกันอยู่ ระหว่างเล่นก็จะมีระบบที่แกะของผู้เล่นต้องหายไปบางส่วนโดยการใช้เงินแก้ปัญหา เป้าหมายของเกมก็คือพอตอนจบเราจะต้องเหลือเงินไปจ้างคนงานมายืนเลี้ยงแกะที่ยังเหลืออยู่ เหลือแกะกับเงินมาจับคู่กันได้เยอะก็แต้มเยอะ (จริงๆในธีมเกมเรียกเด็กเลี้ยงแกะแต่ผมรู้สึกว่าเงินมัน make sense กว่า)

เกมนี้จะมีการสุ่มไทล์หมาป่าที่มีตัวเลข 1-9 วางเรียงกันไว้ล่วงหน้า สิ่งที่เราจะต้องทำก็มีแค่ จ่ายเงินไปกองไว้ตรงกลางเพื่อบอกว่าไม่เอาแล้วให้คนต่อไปตัดสินใจต่อ หรือว่ายอมรับเอาไทล์ที่ว่านี้มาพร้อมกับเงินที่คนอื่นช่วยกันจ่ายเอาไว้ (ระบบเดียวกับ No Thank! นั้นแหละ) จากนั้นก็ต้องฆ่าแกะที่ตรงกับเลขนั้น

เกมนี้จะมีไทล์พิเศษที่ให้ผลดีกับเราด้วย อย่างเช่นไทล์ไว้เคลื่อนย้ายแกะหลบหมาป่า หรือว่าย้ายแกะแต้มน้อยมาอยู่ตรงที่ว่างที่พึ่งโดนหมาป่ากินไป บางอันก็จะเป็นไทล์แต้มพิเศษให้เราจัดชุดคนงานกับแกะมาทำแต้มอีกแบบ อันนี้ก็ต้องประมูลเช่นกันแต่ว่าเงินมันจะไปกองอยู่ตรงกลางรอให้ผู้เล่นที่จะยอมให้หมาป่ากินแกะได้เอาไปใช้ เกมก็เล่นแค่นี้แหละ จ่ายๆวัดใจกันไปเรื่อยๆ แต่ต้องระวังไม่ให้ใช้เงินเพลินจนไม่เหลือเงินไว้จ้างคนงานมาเลี้ยงแกะตอนจบ


---



เนื่องจากผลงานยังไม่วางขายอาจจะมีการปรับเปลี่ยนอีก แถมตัวผมเองก็ไม่ใช่กลุ่มเป้าหมายหลักของเกม เลยขอไม่ตั้งป้ายความชอบตามปกติ แต่ตัวที่ผมเล่น (คิดว่าน่าจะเป็นตัวหลักที่เอาไปทดสอบทั่วไป) ผมคิดว่าในฐานะ **'เกมคั่นเวลาสำหรับคนเล่นเกมหนัก'** แล้วมันเป็นตัวเลือกที่ดีเกมหนึ่ง เกมอื่นในตลาดที่ผมคิดว่าใกล้เคียงคือ Mini Rails (เคยเขียนไว้ https://wp.me/p7TSgy-2pm ) ในแง่กลุ่มเป้าหมาย, ความสุ่ม และเวลาการเล่น เกมอื่นๆใน slot นี้ก็น่าจะซัก Red7 , Oh! my Good



---



ข้อดีหลักก็คือความไว แล้วก็ตรงไปตรงมาแบบมีลีลาประมาณหนึ่ง คือในตาหนึ่งเราทำได้แค่อย่างเดียวก็คือประมูลหลบของที่เราไม่ต้องการ กับประมูลสู้ของที่อยากได้เท่านั้นเอง จุดลังเลเป็นแบบระยะสั้น เล่นเพลินๆไม่ต้องคิดเยอะแยะ มีโมเม้นสนุกๆเล็กๆเวลาใช้ไทล์พิเศษโยกย้ายแกะนิดหน่อย

ส่วนที่ติดอยู่หน่อยๆคือกลุ่มเป้าหมายมันแปลกๆไปนิด คือสำหรับผู้เล่นระดับครอบครัวแล้ว จะมันมองไม่ออกว่าจะยอมเสียแกะดีหรือไม่ดี แต่ในมุมของผู้เล่นมือเก่าที่เข้าใจมูลค่าของแต้มแล้วจะพบกับปัญหาว่าหลายครั้งรู้สึกเหมือนถูก **'บังคับเลือก'** อยู่บ่อยครั้ง คือเกมนี้เราจะป้องกันไม่ให้เราเสียแต้มด้วยการใช้เงินใช่มะ? แต่ว่าเงินเรามีน้อยมาก แถมสัดส่วนเรโชของแต้มที่เสียต่อเงินก็สูง ทำให้แทบจะพูดได้ว่า จ่ายแค่ซักสองบาทก็น่าเก็บล่ะ เพราะถ้าเงินกองไว้เยอะกว่านี้คนอื่นจะเริ่มกำไรแทน

ลักษณะตรงนี้มันเลยทำให้เกิดสถานะการณ์ว่า คนแรกโดนบังคับจ่ายเพราะไม่คุ้มแน่ๆ ส่วนคนที่สองลำบากใจ จะเก็บเองก็ไม่คุ้ม จะจ่ายก็เหมือนไปอวยคนที่สาม (หรือสี่) และเป็นไปไม่ได้เลยที่มันจะวนกลับมาให้เราหยิบ ซึ่งปัญหานี้ในเกมแบบ No Thank! นานๆจะเจอที่เพราะว่าเงินเยอะ และแต้มที่เสียมันโคตรเยอะถ้าต้องรับมาทำให้เราอยากจะจ่าย **'ไล่'** มากกว่า แต่ด้วยความที่เกมมันเล่นไม่นาน จบไวมาก ก็ทำให้ส่วนที่ผมคิดว่ามันอึดอัดเล็กๆไม่ใช่ปัญหาใหญ่อะไร แต่ว่าความรู้สึกถูกดึงดูดในเชิงการใช้ความคิดระยะสั้นก็มีน้อยลงตามระยะเวลาของเกม (วันที่ทดสอบเล่นไปสามรอบ ก็ยังรู้สึกว่าเกมมันสนุกเพลินๆอยู่นะ)

ตัวปัจจุบันกล่องมันแอบใหญ่ไปหน่อย ส่วนตัวคิดว่าถ้าทำให้เกมมันเล็กระดับที่ใส่กล่องการ์ดเมจิค หรือทำให้มันเล็กๆประมาณกล่อง Innovation หรือพวกกล่องขนาด Alea small box series (San Juan) ไรงี้ นี้น่าจะเหมาะกับ position กว่านี้ คือตอนนี้เกมมันยังชิงพื้นที่เกมกล่องเล็กติดเป้ไม่ได้ แต่ในมุมเกมกล่องใหญ่ไว้นัดเล่นเกมก็จบไวเกินไป (แต่อาจจะเหมาะกับสไตล์ร้านเกมไว้รับลูกค้านะ หรือแนวครอบครัวเล่นแป๊บๆ) ส่วนตัวคิดว่าถ้าเพิ่มความซับซ้อนไปอีกแล้วขยายไปถึงเกมเกรด 30-45 นาทีก็อาจจะน่าสนใจขึ้น (มั้ง?)

[EDIT] -- พึ่งนึกออกว่าตกบางประเด็นไป นั้นคือสาเหตุที่รู้สึกว่าโดนบังคับส่วนหนึ่งคือ ทุกคนมีบอร์ดที่เหมือนกันทำให้มูลค่าในบอร์ดของแต่ล่ะคนมันดี/แย่พอๆกัน เลยคิดว่ามันน่าจะสามารถสุ่มต่ำแหน่งเริ่มต้นได้ หรือว่ามีพวก objective card ที่จะได้โบนัสจากการเรียงตัวที่แตกต่างกัน น่าจะช่วยให้การประมูลเข้มข้นขึ้น (ไอเดียแบบ No Thank! ที่บางคนอยากได้เลขเข้าชุด บางคนไม่แต่ก็อยากตัด ไรงี้)