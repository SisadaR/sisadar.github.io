---
layout: post
title: Forged In Steel
author: sisada
image: assets/boardgames/etc/forged-in-steel.jpg
categories: [board games]
tags: [thought, กบโอเค]
---
Forged In Steel เกมระดับกลางหนัก แนวสร้างเมืองที่จับเอาประวัติศาสตร์จริงของเมือง Pueblo ในอเมริกาในช่วงปี 1900 ที่เมืองนี้รุ่งเรืองจากอุตสาหกรรมเหล็กจนได้รับการขนานนามว่า Pittsburgh แห่งตะวันตก จุดเด่นของเกมนี้คือการเอาระบบ Card Driven Game (CDG) ที่ปกติใช้กับใน War Game มาใช้ในเกมวางแผนแบบยูโร เกมนี้เป็นเกม KS ออกมาในปี 2016 ผมได้มาแบบไม่ตั้งใจเท่าไร เพราะเลือกมาตอนน้ำหนักในกล่องมันเหลือตอนฝากเพื่อนสั่งเกมก็เลยลองหยิบพ่วงมาด้วยกัน

งานหลักของเราคือการสร้างบ้าน, โรงงาน, ร้านค้า (รวมถึงสิ่งอำนวยความสะดวกอย่างโรงพยาบาล, สวนสาธารณะ และอาคารเทศบาล) ลงไปในย่านต่างๆของเมือง ทุกอย่างจะอยู่รวมในบอร์ดกลางที่ผู้เล่นทุกคนจะสร้างด้วยกัน โดยแต้มจะคิดหลังจากผู้เล่นทุกคนเล่นการ์ดครบ 5 ใบ และคิดแค่ 3 ครั้งทั้งเกม (รวมเล่นกัน 15 แอ๊คชั่น) สิ่งก่อสร้างแต่ล่ะอย่างของผู้เล่นจะมีตัวคูณแต้มเป็นของตัวเองยกเว้นเมืองที่ตัวคูณจะเป็นไปตามเขตที่อยู่ที่แยกกัน และจะมีการปรับขึ้นลงไปตามแต่การ์ดที่ผู้เล่นจะเลือกมา

อย่างที่บอกว่าเกมนี้ใช้ระบบ Card Driven ไอเดียของระบบนี้คือเวลาเราเล่นการ์ดเราจะต้องเลือกว่าจะเล่นเหตุการณ์ในการ์ดแล้วทำตาม หรือว่าจะเลือกที่จะใช้แต้มในการ์ดไปทำอย่างอื่น การ์ดแต่ล่ะใบจะให้แต้มไม่เท่ากัน (ตัวอย่างระบบนี้ในเกมดังๆหน่อยก็ Twilight Struggle ส่วน CDG แบบอื่นๆฝั่งยูโรก็น่าจะเป็น Terraforming Mars) ตรงนี้ผมคิดว่าน่าสนใจดีเพราะต่อให้การ์ดไม่เข้ากับจังหวะในเกมเราก็ยังสามารถปรับไปใช้แต้มแทนได้ ตัวเกมนี้ให้เราเล่นกันคนล่ะห้าใบก็จริงแต่ว่ามีระบบที่ให้เราได้การ์ดตอนเริ่มตามากกว่าห้าแล้วสามารถ'พัก'การ์ดบางส่วนเก็บไว้เลือกในยุคหน้าได้ อันนี้ผมว่าก็โอเคดีเพราะบางทีท่านี้อยากทำแต่สภาพบอร์ดมันไม่ให้ก็เลือกที่จะพักการ์ดเอาไว้รอได้

ระบบการวางสิ่งก่อสร้างในเกมถือว่าแปลกสำหรับผมคือเราจะวางสิ่งที่ต้องการลงไปตรงๆไม่ได้ แต่ต้องวางไปบนที่ดินที่ผู้เล่นคนไหนก็ได้ซื้อเอาไว้แล้ว โดยที่เวลาวางเจ้าของที่ดินจะได้แต้มด้วย แต่ว่าถ้าสร้างบนที่ดินตัวเองจะไม่ได้แต้ม ส่วนคนที่วางสิ่งก่อสร้างก็จะได้แต้มจากสิ่งก่อสร้างตอนจบยุคแทน ตัวเกมมีกลไกการ **'ประท้วง'** ที่จะเกิดขึ้นเมื่อมีชาวเมืองมีความกดดันสะสมเยอะเพียงพอ (มักจะเกิดเวลาสร้างเหมืองแล้วมีการใช้แรงงานเยอะเกินไป และตอนที่ผู้เล่นไม่สามารถสร้างบ้านรองรับแรงงานที่เข้ามาทำงานเพิ่มในเมืองได้อย่างเพียงพอ) ผู้เล่นที่สร้างความไม่พอใจเยอะที่สุดจะโดนผู้เล่นที่สร้างความไม่พอใจน้อยที่สุดเลือกพังทำลายสิ่งปลูกสร้างได้ ตรงนี้ทำให้การวางตำแหน่งสิ่งก่อสร้างของผู้เล่นต้องพยายามวางให้กระจายตัวกัน เพราะไม่งั้งเวลาเกิดการประท้วงบ้านของเราอาจจะโดนลูกหลงไปด้วยได้ เพราะเวลาพังมันจะทำลายบ้านที่ติดๆกันไปเรื่อย

ตัวเกมค่อนข้างเหมาะกับผู้เล่นที่ชอบจะมองอะไรตรงหน้าไปเรื่อยๆมากกว่าสายระยะยาว เพราะตัวแผนที่กับตัวคูณมันปรับเปลี่ยนตลอดเวลาทำให้ของที่อยากสร้างมันไม่นิ่ง แต่ในแง่มุมหนึ่งก็ถือเป็นการเล่าเรื่องที่ตื่นเต้นดีไม่รู้สึกว่า event มันเหวี่ยงแบบเกมพลิกอะไร คือเป็นเกมที่ไม่มีสายเฉพาะเท่าไร ข้อดีของเกมนี้คือวิธีการเล่นโดยรวมเข้าใจง่าย เล่นแล้วได้บรรยากาศในการสร้างเมืองในยุคนั้นดีเพราะเหตุการณ์กับความสามารถการ์ดแล้วก็ระบบมันไปด้วยกันดี แต่ข้อเสียที่ทำให้กางยากหน่อยคือผู้เล่นต้องมีทักษะทางภาษาทุกคน (แต่ข้อความจะเป็นลักษณะแบบการ์ดเกมที่มีรูปแบบไม่เยอะ อ่านไม่ยากอะไร) กับการ์ดเหตุการ์ณหลายๆใบจะมีผลค้างอยู่ระยะเวลาหนึ่งด้วยความที่มันตัวหนังสือล้วนแล้วเปลียนค่อนข้างบ่อยทำให้เวลาเล่นเราอาจจะพลาดเหตุการณ์ที่ตั้งใจไว้ได้ง่ายเพราะหลายๆใบจะทำคอมโบกันเองแต่ว่ามันดันมองค่อนข้างยาก ยิ่งมองกลับหัวงี้หนักเลยอ่านไม่ออก ที่ไม่ชอบจริงๆก็แค่ตรงนี้กับระบบหา turn order ที่รู้สึกว่าวุ่นวายเกินจำเป็นคือต้องมานับอันดับ majority ของแต่ล่ะเขตแล้วแต่ล่ะเขตคะแนนจะไม่เท่ากัน (นึกภาพเลือกตั้ง สส. ที่แต่ล่ะเขตได้ที่นั่งในสภาไม่เท่ากัน) แต่นับมาเพื่อจัดอันดับเลือกความสามารถพิเศษเท่านั้นเองไม่ใช่แต้ม แถมความสามารถพิเศษหลายๆอันก็ไม่ได้รู้สึกว่าเจ๋งอะไร ยกเว้นตัวหัวหน้าแก๊งที่สามารถเลือกทำลายกลุ่มบ้านได้

> 🐸**[กบโอเค]** -- โดยภาพรวมผมค่อนข้างชอบนะสนุกแบบเพลินๆ ระบบค่อนข้างแข็งแรง แต่ข้อเสียคือมันออกจะหาคนเล่นด้วยยากพอควรทั้งด้วยภาษาที่ต้องใช้กับลักษณะของตัวเกมที่เป็น competitive แบบที่แผนระยะยาวไม่มี คือช่วงแรกๆมันจะออกแนวอยากเล่นอะไรก็สร้างไปเรื่อย พอเข้ายุคสองสามก็ค่อยไปดูว่าอยากตอนนั้นใครเล่นการ์ดแบบไหนก็ปรับตัวตามสถานะการณ์ไป กับตัวเกมจะมองไม่ค่อยออกว่าใครจะแต้มเท่าไร (เป็นได้ทั้งข้อดีแล้วก็ข้อเสียแล้วแต่ว่ารสนิยมในกลุ่มเป็นยังไง) คือการเล่นในมุมว่ากำลังอยู่ในเหตุการณ์การพัฒนาเมืองถือว่าดีมาก แต่ในมุมยูโรจริงจังก็ถือว่าอ่อนไปหน่อย รวมๆก็คือถ้ารวมกลุ่มที่ชอบอารมณ์ประมาณนี้ได้ก็อยากจะกางอยู่นะ


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอดถ้ามีคนชวน

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบชูนิ้วกลาง** - ไม่ตรงจริตเป็นอย่างมาก ชวนก็ไม่เล่น



---

