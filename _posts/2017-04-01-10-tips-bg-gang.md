---
layout: post
title: 10 เทคนิคเพื่อการสร้างกลุ่มเล่นเกมที่ยั่งยืน
author: sisada
image: assets/boardgames/etc/10-tips-bg-gang.jpg
categories: [board games]
tags: [กบเล่าเรื่อง]
---
ไปเจอโพสใน BGG ว่าด้วยวิธี สร้าง/รักษา กลุ่มเล่นบอร์ดเกมในอยู่ยาวๆ คิดว่าน่าสนใจดี ส่วนตัวแล้วผมกับเพื่อนๆรวมตัวกันเล่นเกมตั้งแต่สมัยยังไม่มีร้านบอร์ดเกมซักร้าน เริ่มจากกลุ่มเล็กๆ 4-5 คนจัดมาเรื่อยๆ ตอนนี้ก็เล่นด้วยกันมา 7 ปีแล้วนัดกันมาเล่นทีก็หมุนเวียนกันมาราวๆ 10-20 คน หลายๆข้อก็....เออเราก็ทำเหมือนกันเลยนิหว่า (เอาจริงๆมันก็ common sense ทั่วไปนั้นแหละ)
ผมเขียนใหม่แต่อิงหัวข้อจากต้นทางนะ อย่าลืมไปตามอ่านกันนะครับ !


"[10 to-dos to build & sustain a game group](https://boardgamegeek.com/thread/1744771/10-dos-build-sustain-game-group)"

1) มีตารางเวลาแน่นอน : จำเป็นมากที่จะมีเวลานัดที่แน่นอน เพราะคนเรามีธุระมากมายถ้ารู้เวลาล่วงหน้าแล้วอยากจะเล่นเกม ก็จะได้จัดตารางเตรียมไว้ได้ ควรแจ้งอย่างน้อย 4-5 วัน (ในกลุ่มผมเลือกเป็นทุกวันศุกร์ตอนเย็น แต่ตอนนี้เนื่องจากคนค่อนข้างอยู่ตัวแล้วเลยออกแนวมาได้เลยมีเล่นแน่ๆแต่ขอให้กันบอกก่อนว่าจะมา ด้วยเหตุผลด้านการจัดการเกมที่จะเล่น)

2) มีคนไว้ต้อนรับหน้าใหม่ : มีสมาชิกอย่างน้อยคนหนึ่งอยู่คอยดูแลผู้เล่นที่พึ่งเข้ามา หรือ คอยอธิบายแนะนำเกมถ้าเป็นมือใหม่ (ในกลุ่มผมมักจะเป็นคนที่ยังไม่มีวงให้จับ) หลังๆผมไม่ค่อยได้รับบทนี้เท่าไรนอกจากว่าจะมาเพื่อเล่น heavy euro อยู่แล้ว)

3) เลือกเกมเด่นที่จะเล่นก่อนล่วงหน้า : บางกลุ่มก็มีเกมเยอะจนไม่รู้จะเอาเกมไหนมากาง การแจ้งเกมที่อยากจะเล่นล่วงหน้า ช่วยให้เจ้าของเกมมีเวลาไปเตรียมตัวรื้อฟื้นกฎด้วย หรือเป็นสำรวจจำนวนคนสนใจไปในตัวคนที่อยากมาแจมก็ได้อ่านรูลล่วงหน้าเตรียมเอาไว้

(ในกลุ่มผมสมัยก่อนจะโพสเป็นกระทู้ใน [thaiboardgame.net](http://thaiboardgame.net/) แต่เดี๋ยวนี้ทำโพลใน FB page ของกลุ่มเอาเพราะสะดวกกว่ามากๆ แต่เอาเข้าจริงๆแล้วเราก็เน้นดูคนที่เหลือแล้วก็จัดวงลงไปเล่นเอาหน้างานนะ)

4) มีเกมมาสเตอร์ : หรือก็คือคนสอนเกมนั้นเอง โดยปกติแล้วก็มักจะเป็นเจ้าของเกมเนี่ยล่ะ เพื่อที่จะได้ลดขั้นตอนหยิบเกมมานั่งอ่านไปเล่นไปแล้วต้องคอยถามคนอื่นกติกาบ่อยๆ แต่ว่าเกมที่เล่นกันบ่อยๆแล้วก็มักจะมีคนสอนมากกว่าหนึ่งคนอยู่แล้ว ทำให้จัดกลุ่มเล่นได้ง่ายขึ้น

5) ส่งมือใหม่ไปเล่นเกมเบาๆก่อน : ก็ตามชื่อคือเราควรจะติดเกมเบาๆไว้บ้าง ถ้ามีมือใหม่มาก็ควรจะแบ่งคนไปต้อนรับหน้าใหม่ ตามข้อ (2) พร้อมกับคอยแนะนำเกมที่เหมาะกับประสบการณ์คนเล่นไว้

จริงๆแล้วเรื่องแปลกๆที่เจอบ่อยๆสำหรับผมคือ มือใหม่สุดๆเลยบอกอยากเล่น A Game of Throne ผมก็บอกตรงๆนะว่าเกมยากนะครับ (เอาจริงๆไม่ใช่แค่มือใหม่ลำบากนะ จะพามือเก่าลำบากด้วยเพราะ mind set มันค่อนข้างเหี้ยม เล่นปล่อยๆก็เกมง่วงๆอีก)

(แต่ในกลุ่มผมแต่ล่ะคนก็มักจะพกเกม เล็ก-กลาง ติดตัวกันไปอยู่แล้วเผื่อรอเวลาเล่นเกมที่นัดกันไว้อยู่แล้ว ส่วนมากถ้ามีหน้าใหม่มาก็จะโดนเกมพวกนี้ก่อน ปกติเวลาจะมีหน้าใหม่มาเลยมักจะขอให้แจ้งล่วงหน้าก่อน จะได้เตรียมเกมไว้รอ)

6) หาอะไรแปลกๆทำบ้าง : อย่างเช่นเล่นเกมเป็นธีม (เคยพยายามจะทำอยู่เหมือนกันแต่รู้สึกว่าไม่น่า work เท่าไรเลยผ่านๆไป) หรือ จัดทริปไปเล่นเกมโดยเฉพาะ (อันนี้ในกลุ่มทำกันปีล่ะครั้งสองครั้งสนุกดีนะ)

7) อย่าสาย/เบี้ยวนัด : อันนี้สำคัญมากเพราะบางเกมจะเล่นไม่ได้เลยถ้าจำนวนคนไม่ถึง หรือบางที่สัญญาไว้ว่าจะมาแต่ไม่มา ทำให้คนอื่นต้องอ่านเกมเตรียมรอไว้แต่ไม่ได้เล่น ถ้าไปไม่ได้ก็อย่าลืมแจ้งล่วงหน้าคนที่เหลือจะได้ปรับแผนทัน

(ข้อนี้ไม่ค่อยเป็นปัญหากับกลุ่มผมเท่าไรเพราะถ้ามีใครมาไม่ทันก็จะปรับเกมกันตามหน้างานเลย เหลือกี่คน ใครหยิบเกมอะไรมาบ้าง ก็จะจัดกลุ่มเอาตอนนั้นเลย เพราะแต่ล่ะคนก็จะหยิบเกมที่ตัวเองอยากเล่นมาเผื่อๆกันไว้อยู่แล้ว)

8) พยายามทำความรู้จักกับทุกคน : เหตุผลหนึ่งที่เรามาเล่นบอร์ดเกมก็คือการได้รู้จักผู้คน เพราะฉะนั้นจงพยายามพูดคุยกับคนในวงบ้าง บ้านอยู่ไหน, ทำงานอะไร, ชอบเกมแบบไหน ฯลฯ อีกเหตุผลหนึ่งที่คนมักจะกลับมาหากลุ่มของคุณก็เพราะเค้ารู้สึกว่าได้มาเจอเพื่อนกันนั้นเอง

9) สร้างปฏิสัมพันธ์อย่างสม่ำเสมอกับกลุ่มที่ไม่ได้มาบ่อยๆ : อย่าให้สมาชิกพลาดการมีปฏิสัมพันธ์กันเพียงเพราะไม่ได้ไปเล่นด้วยกันบ่อยๆ ทำ FB group มาพูดคุย , upload รูปกันบ้างว่าเล่นอะไรกันไปบ้าง (อันนี้ในกลุ่มผมก็พึ่งเริ่มมาทำจริงๆจังๆไม่ถึงปีเลย ก่อนหน้านั้นเน้นคุยกันใน Line อย่างเดียว ตอนยุคบุกเบิกนี้คุยใน ฟอรั่มอย่างเดียวด้วยซ้ำ)

10) หาเกมเข้ากลุ่มให้เหมาะกับผู้เล่น : ถ้าคุณไม่ใช่กลุ่มที่เน้นเกมประเภทใดประเภทหนึ่งโดยเฉพาะ (อย่างเช่น wargame, rpg , miniature game) คุณก็ควรจะมีการเกมที่หลากหลายตามชนิด/จำนวนผู้เล่น/เวลา ซื้อเกมที่คนในกลุ่มน่าจะชอบ ขายเกมที่ไม่ได้เล่นทิ้งไปซะ (อันนี้มีเห็นด้วยบ้างไม่เห็นด้วยบ้างในบางมุมแต่เดี๋ยวอธิบายอีกหัวข้อ)



---



ในมุมของผมแล้วกลุ่มเล่นเกมจะรอดไม่รอดอยู่ที่ว่ากลุ่มนั้นมี **เจ้าของเกม** กี่คน กลุ่มที่อยู่ไม่นานส่วนมากคือกลุ่มที่มีเจ้าของเกมคนเดียวแล้วต้องอ่านคนเดียว ทำให้ลักษณะเกมไม่หลากหลายพอ แถมเป็นการบ่งชี้กลายๆด้วยว่าคนที่มาเล่นด้วยยังไม่ใช้ระดับคนที่อยากมารวมกลุ่มเล่นเกมจริงๆจังๆเท่าไร ทำให้มาบ้างไม่มาบ้าง นัดก็จะล่มบ่อย พอหลายครั้งเข้าก็ไม่ได้นัดกลุ่มล่มโดยปริยาย กับพอมีเจ้าของเกมคนเดียวถ้าเจ้าของเกมไม่ว่างวงก็ล่ม.......เป้าหมายสำคัญคือกลุ่มเล่นที่ขอแค่มีคนพอก็เล่นได้ทันทีไม่ต้องรอใคร กลุ่มคนเล่นก็สำคัญเหมือนกันถ้าแนวทางและทักษะต่างกันมากๆก็มักจะไม่ค่อยรอดเท่าไร

ผมเองรู้สึกตัวเองโชคดีมากๆที่ได้มีโอกาสเล่นด้วยกันกับกลุ่มที่เล่นด้วยกันประจำตอนนี้ เพราะแต่ล่ะคนมีแนวเกมค่อนข้างทับซ้อนกันเล่นเกมได้หลากหลาย เจ้าของเกมมีหลายคนพลัดกันซื้อพลัดกันอ่าน พลัดกันบิ้วเกม พลัดกันเอาเกมที่ตัวเองชอบมานำเสนอ คนเล่นก็มี mindset ร่วมตอนเล่นเกมหลายๆอย่างที่เล่นด้วยกันแล้วสนุก

ไหนๆแล้วขายของเลยล่ะกัน ผมเล่นอยู่กับ 'กลุ่มบอร์ดเกมพัฒนาการ' [Phatthanakan Board Game Club](https://www.facebook.com/groups/217836198252972/) นะครับ ถึงจะบอกว่าเน้นแนวยูโร แต่จริงๆก็เล่นกันเกือบทุกแนวนะ แค่มีคนประเภท **ชอบเล่นยูโร** กับเจ้าของเกมเป็นฝั่งยูโรอยู่เยอะพอที่จะตั้งวงเล่นได้ตลอดเท่านั้นแหละ ![](https://www.facebook.com/images/emoji.php/v8/f51/1/16/1f603.png)