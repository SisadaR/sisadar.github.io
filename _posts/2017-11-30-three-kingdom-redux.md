---
layout: post
title: Three Kingdom Redux- ศึกสามก๊ก
author: sisada
image: assets/boardgames/etc/three-kingdom-redux.jpg
categories: [board games]
tags: [thought, กบชอบ]
---
เกมยูโรระดับหนักที่ว่าด้วยวรรณกรรมจีนอิงประวัติศาสตร์ศึกสามก๊กอันโด่งดัง เป็นเกมสำหรับผู้เล่นสามคนเท่านั้น (ก็สามก๊กนิน่า) โดยเราจะได้รับบทเป็นโจโฉ, เล่าปี่, ซุนเกี๋ยน พร้อมกับแม่ทัพบุ๋น/บู้มาพัฒนาก๊ก(และสู้รบ)ผ่านระบบ Action Bidding เกมนี้เป็นผลงานจากคู่สามีภรรยานักออกแบบชาวสิงคโปร์ Yeo Keng Leong และ Christina Ng Zhen Wei

แนวคิดพื้นฐานของเกมค่อนข้างง่าย แต่เวลาเล่นจริงก็ค่อนข้างซับซ้อนพอควร เมื่อเริ่มเกมผู้เล่นแต่ล่ะคนจะได้รับแม่ทัพมาจำนวนหนึ่ง (แต่ล่ะก๊กได้ไม่เท่ากัน จั่วเพื่อแล้วเลือกเข้ามือจากกองแม่ทัพของก๊กนั้นๆ ตัวละครก็ตามในเรื่องนั้นแหละ) แม่ทัพแต่ล่ะตัวมีค่าพลังอยู่สามแบบ คือทักษะบุ๋น ทักษะบู้ และทักษะในการนำทัพ รวมไปถึงมีความสามารถพิเศษแต่ล่ะตัวไม่ซ้ำกัน เริ่มเกมมาทีมโจโฉจะแม่ทัพเยอะแต่ทรัพยากรน้อย ซุนเกี๋ยนจะกลางๆ และเล่าปี่ที่แม่ทัพน้อยกว่าคนอื่นแต่มีทรัพยากรเยอะกว่า (แต่ว่าระหว่างเกมจะค่อยๆได้มาเพิ่มเรื่อยๆ จนตอนท้ายสามฝ่ายจะมีตัวแม่ทัพเท่ากัน) ในระหว่างเกมเล่นผู้เล่นจะผลัดเอาแม่ทัพของตัวเองไปลงในช่องแอ๊คชั่นกลาง พอทุกคนวางแม่ทัพครบก็จะเริ่ม reslove ช่องแอ๊คชั่น จากนั้นก็วนไปเรื่อยๆจนเข้าเงื่อนไขจบเกม

แกนหลักของเกมคือเกมประมูล ช่องแอ๊คชั่นแต่ล่ะอันสามารถมีแม่ทัพได้หลายคนจากหลายก๊ก โดยจะมีหมวดกำกับว่าให้นับค่าทักษะแบบไหนตอนจบตาก็จะให้เอาทักษะด้านนั้นๆของแม่ทัพมารวมกัน ฝั่งไหนมีเยอะกว่าก็ได้ทำแอ๊คชั่นช่องนั้นไป (ส่วนคนแพ้ไม่ได้อะไร) ตัวแม่ทัพสายวางแผนอย่างขงเบ้งทักษะบู้จะต่ำ แต่ทักษะบุ๋นจะเยอะ แต่เตี๋ยวหุ้ยจะสลับกัน บางตัวก็จะกลางๆเน้นเอาไว้เสริมพลังตอนประมูล อะไรประมาณนั้น (ทักษะบุ๋น/บู้จะมีเลขระหว่าง 1-5 บางทีถ้าจำเป็นมากก็อาจจะต้องยอมสละตัวแม่ทัพที่ไม่เหมาะกับช่องแอ๊คชั่นนั้นมาช่วยเพิ่มพลังประมูล) นอกจากเรื่องพลังทักษะแล้วแม่ทัพแต่ล่ะตัวก็ยังมีความสามารถพิเศษแตกต่างกันไปอิงจากที่พอรู้เรื่องสามก๊กนิดๆหน่อยๆตัวเด่นๆก็ดูความสามารถตามท้องเรื่องดี ทำให้การเลือกแม่ทัพเข้ามือมีความสำคัญมากเพราะมีหลายตัวแปรให้คิด

ระบบสนุกๆอย่างหนึ่งของเกมนี้คือระบบพันธมิตร -- ผู้เล่นที่อยู่อันดับสามจะสามารถเลือกวางธงพันธมิตรไว้ที่ช่องแอ๊คชั่นได้หนึ่งช่อง ผลของมันคือในช่องนั้นผู้เล่นอันดับสาม และอันดับสองจะสามารถทำแอ๊คชั่นร่วมกันได้ (รวมถึงนับแต้มทักษะรวมกันด้วย) ตรงนี้ทำให้เกิดบรรยากาศการถกเถียงกันระหว่างผู้เล่นที่สนุกดี

ตัวระบบทรัพยากรในเกมไม่ได้ซับซ้อนโดยหลักก็คือเราต้องไปหาทหารที่ยังไม่ได้รับการฝึกมา จากนั้นก็เอาไปฝึกพร้อมกับจัดหาอาวุธมาให้ (มีหอก/หน้าไม้/ม้า/เรือ) จากนั้นก็ค่อยเอา ทหาร+อาวุธ (จัดเซ็ทแบบนี้เรียก **'กองทัพ'** ) ไปพร้อมกับแม่ทัพเพื่อเอาไป **'ประมูล'** ในช่องสนามรบ (ก็รบกันนั้นแหละแต่ว่าแม่ทัพแต่ล่ะตัวจะคุมกองทัพได้จำนวนไม่เท่ากัน) ผู้เล่นแต่ล่ะก๊กก็จะมีชายแดนติดกับก๊กอื่นอยู่สองฝั่งซ้ายขวา (คือมีสามสนามรบแต่ว่าแต่ล่ะก๊กเข้าไปประมูลแค่ได้สองที่ที่ติดกับก๊กตัวเอง) ทุกครั้งที่ **'รบ'** ชนะผู้เล่นจะสามารถเลือกทิ้งแม่ทัพพร้อมกับกองทัพเอาไว้รักษาดินแดนเอาไว้ได้ ในหนึ่งสนามรบจะมี 5 ดินแดน ซึ่งแต่ล่ะดินแดนก็ต้องการกองทัพที่ติดอาวุธต่างชนิดกัน (ต้องคิดให้ดีอีกว่าจะติดอาวุธแบบไหน) ข้อดีของการชนะคือกองทัพจะคอยผลิตแต้มให้กับเราทุกรอบ แต่ข้อเสียคือเราจะเสียแม่ทัพตัวนี้ไปเลยทั้งเกม แถมกองทัพยังต้องคอยจ่ายข้าวและเงินให้ทุกตาด้วย ตรงส่วนนี้เราจะเลือกไปลงแอ๊คชั่นผลิตของมาเลี้ยงกองทัพโดยตรง หรือจะใช้วิธีพัฒนาเศรษฐกิจในก๊กไปสร้างไร่ สร้างตลาดเพื่อผลิตทรัพยากรมาเลี้ยงกองทัพก็ได้

เกมจะจบลงด้วยเงื่อนไขหลายแบบ ทั้งตัวเราเองได้เป็นฮ่องเต้ ทั้งจากพัฒนาเศรษฐกิจก๊กจนรุ่งเรื่องสุด ทั้งจากการที่รบชิงดินแดนได้ครึ่งหนึ่ง และทั้งจากการที่เล่นจนครบรอบที่กำหนด ระบบแต้มในเกมค่อนข้างหลากหลายเพราะแทบทุกสิ่งที่เราทำจะถูกจัดเป็นหมวดหมู่เพื่อหาแต้มอันดับที่หนึ่ง/สอง/สาม ตรงนี้ผมชอบเพราะมันเปิดทางให้กับวิธีการเล่นที่หลากหลายดี กับทำให้เราไม่ถูกบังคับให้มุ่งทำทุกอย่างแบบสุดๆ แค่ต้องประคองทำให้ดีกว่าคนอื่นในแต่ล่ะหมวดก็พอ อันนำมาสู่ความคิดหนัก เพราะแอ๊คชั่นมีน้อยมากแต่อยากใช้ให้คุ้ม

จุดที่รู้สึกไม่ชอบในเกมนี้คือตัวแม่ทัพเองนั้นแหละ ตอนที่เราเอาเข้ามือเกมจะให้จั่วเป็นการ์ดที่มีข้อมูลครบถ้วน แต่พอเวลาเอาไปลงประมูลเกมจะให้เอาไทล์ป้ายที่บอกชื่อกับค่าพลังของแม่ทัพนั้นๆไปวาง ตรงนี้เวลาเล่นๆไปจะมีแอบงง ต้องคอยถามความสามารถของแม่ทัพคนอื่นๆในเกมตลอดว่าทำอะไรได้ กับพวกการ์ดสิ่งก่อสร้างมันค่อนข้างดวงเยอะไปนิดเพราะจั่วแบบสุ่ม หยิบมาได้บางทีก็อาจจะไม่คุ้มกับการเล่น ถึงจะได้แต้มก็เถอะ อีกเรื่องคือพวก keyword กับคู่มืออ่านแล้วชวนงงพอควร (ตอนอ่านจบไม่รู้สึกว่ายาก แต่พอพยายามหาจุดที่สงสัยในตอนเล่นจริงกลับหาไอ้ที่อยากรู้ไม่เจอบ่อยมาก)

> 🐸**[กบชอบ]** -- เป็นเกมยูโรระดับหนักอีกเกมที่เล่นแล้วอินเนอร์ฝั่งเรื่องราวออกมาเต็มดี เป็นเกมแบบ asymmetric ที่แต่ล่ะฝ่ายมีความไม่เท่าเทียมกันที่เล่นแล้วสนุก พอข้ามเรื่องกติกาเล็กๆน้อยๆหลายๆที่ตอนเล่นครั้งแล้วแรกไปแล้วตัวเกมก็ค่อนข้างตรงไปตรงมา เกมลึกต้องการการเล่นซ้ำหลายรอบโดยผู้เล่นกลุ่มเดิม ด้วยความที่เป็นเกมแนวสามขาเลยค่อนข้างอ่อนไหวมากกับผู้เล่นที่มืออ่อนแล้วอ่านเกมไม่ออกเพราะจะปล่อยให้ผู้เล่นคนอื่นสบายเกินไป dynamic ของเกมก็ถือว่าสูงดีมีเจรจาพูดคุยกันตลอด เป็นอีกเกมที่เล่นแล้วยังอยาก 'สำรวจ' ให้เยอะกว่านี้ น่าจะเป็นเกมที่เล่นสามคนแล้วสนุกที่สุดเท่าที่เคยเล่นมา จริงๆผมเคยเล่นเกมนี้มาครั้งหนึ่งล่ะตอนมันออกใหม่ๆแต่ว่าตอนนั้นไม่ได้อ่านเองแล้วรู้สึกว่ามันมีคำถามที่ไม่ได้รับคำตอบเยอะไปหน่อยเลยออกแนวเฉยๆ มารอบนี้อ่านเองเล่นเองพบว่าสนุกขึ้นเยอะ อยากจะให้ 🐸 [กบโปรด] แต่ว่ายังเล่นไม่เยอะพอกับยังรู้สึกขัดใจเรื่องจั่วการ์ดพิเศษนิดหน่อย (แต่ลองไปอ่านไปอ่านที่เค้าคุยกันในฟอรั่มแล้วเปลี่ยนมุมมองกับมันใหม่ก็พอเข้าใจได้ -- คือให้มองเป็น noise ของ starting position ไม่ใช่ให้ไปตั้งใจจั่ว) เลยยังไม่อยากรีบตัดสินใจ


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอดถ้ามีคนชวน

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบชูนิ้วกลาง** - ไม่ตรงจริตเป็นอย่างมาก ชวนก็ไม่เล่น

**อนึ่ง :** เป็นความรู้สึกในความ **"อยากจะหยิบมาเล่นไหม?"** ของผมเอง ไม่ได้เกี่ยวอะไรกับคุณภาพของเกม ดูให้เป็นแค่ **"อีกความคิดเห็นหนึ่ง"** เท่านั้นก็พอนะครับ :)



---
