---
layout: post
title: Navegador
author: sisada
image: assets/boardgames/etc/navegador.jpg
categories: [board games]
tags: [bite size, กบชอบ]
---
Navegador เกม mid wight มีกลิ่น economic เล่นสบายๆที่ผมชอบเอามากางเวลามีผู้เล่นหน้าใหม่มาเล่นด้วย เพราะเกมอธิบายง่าย เล่นง่าย ใช้เวลาไม่นาน เป็นอีกเกมที่เล่นตั้งแต่ช่วงเล่นเกมได้ไม่นานจนตอนนี้ก็ยังเก็บไว้อยู่ ช่วงนึงติดท้ายรถไว้ตลอดจนกล่องโคตรโทรม (ส่วนมากเกมที่เล่นตอนนั้นจะขายหมดล่ะเพราะเบาไป)

เอกลักษณ์สำคัญของเกมนี้ (และเกมอีกหลายเกมของนักออกแบบ Mac Gerdts ) คือวิธีการทำแอ๊กชั่นแบบ Roundel อันเป็นการเอาช่องทำแอ๊กชั่นมาวางเรียงกันเป็นวงกลม เวลาเริ่มเกมเราก็จะเลือกมาซักช่อง แต่หลังจากนั้นเราจะถูกบังคับให้ต้องเลือกแอ๊กชั่นไม่เกิน 3 ช่องนับจากจุดที่เรายืนอยู่ เดินไปข้างหน้าวนๆไปเรื่อยๆ ตรงนี้นับว่าเป็นการออกแบบที่ผมคิดว่าฉลาดมาก เพราะจะเป็นการบังคับให้ผู้เล่นต้องเลือกแค่ท่าไม่กี่ท่าจากท่าทั้งหมด ช่วยตัดตัวเลือกแล้วก็ลดเวลารอไปได้เยอะเลย อีกอย่างท่าของเกมสาย Roundel นี้ก็มักจะทำได้ไว ทำให้เกมวนมาตาเราเร็วมาก

ธีมเกมจะให้เราเป็นนักเดินทางจากโปรตุเกสที่ต้องเดินทางออกสำรวจบุกเบิกพื้นที่ ทำการค้า แกนของเกมคือการพยายามสร้างระบบการเงินของตัวเองให้แข็งแกร่งผ่านสายต่างๆในเกม ระบบตลาดในตัวเกมเป็นแบบ demand/supply ง่ายๆคือสินค้าแต่ล่ะชนิด (มีสามชนิด) จะมีมาร์คเกอร์บอกราคาอยู่ ยิ่งผู้เล่นขายสินค้าจากอณานิคม (ต้องออกเรือไปสำรวจมาก่อน) มากเท่าไรราคาในตลาดก็จะยิ่งถูกลงเรื่อยๆ แต่ถ้าผู้เล่นมีโรงงานที่ต้องการสินค้าชนิดนั้นในตลาดราคาก็จะเพิ่มขึ้น ผู้เล่นเลยต้องแบ่งกลุ่มจัดสมดุลย์ตรงนี้กันระหว่างเกมว่าใครจะเป็นคน 'ดัน' ราคาสินค้าชนิดไหนไปทางไหน เพราะทำคนเดียวครบวงจรไม่ได้ การดูว่าคนในวงโดยเฉพาะคนข้างๆกำลังจะสร้าง demand/supply สินค้าแบบไหนในทางใดเลยเป็นเรื่องสำคัญ

ผู้เล่นบางคนอาจจะเลือกเล่นในทิศทางที่ไม่เน้นการค้าแต่เน้นการสร้างอู่ต่อเรือเพื่อผลิตเรือจำนวนมากในราคาถูก เพื่อออกเดินทางเปิดน่านน้ำใหม่ก็ได้ (ในเกมนี้ทุกครั้งที่เปิดน่านน้ำใหม่จะได้แต้ม และต้องเสียเรือหนึ่งลำสื่อว่าการเดินเรือสมัยก่อนมันอันตรายนะ) หรืออาจจะไปเล่นสายเลทเกม เน้นสอนศาสนาเพิ่มจำนวนคนเพื่อเอาช่วยให้หยิบสิทธิ์พิเศษ/สร้างตึกในตอนช่วงท้ายเกมได้ดีกว่าคนอื่นก็ได้

ระบบแต้มในเกมจะมาจากทุกสิ่งอย่างที่ผู้เล่นสร้างได้ โดยเราจะสามารถเพิ่ม'ตัวคูณ'ในกับแต่ล่ะหมวดเองได้ระหว่างเกม ไอ้ตรงนี้มีจำนวนจำกัดต้องมาแย่งกัน (ตอนจบเกมผู้เล่นบางคนอาจจะได้โรงงานหลังล่ะ 1 แต้ม ขณะที่อีกคนได้หลังล่ะ 4 แต้ม) ระบบตรงส่วนนี้ของเกมยังเป็นการบังคับอ้อมๆให้ผู้เล่นต้องเน้นลงทุนในแต่ล่ะสายของตัวเองด้วย ตรงนี้ผมก็คิดว่ามันเป็นการไกด์ผู้เล่นที่ง่ายและฉลาดดี แต่ข้อเสียของระบบแบบนี้คือถ้ามีผู้เล่นมากกว่าสองคนมาเล่นสายเดียวกันจะกลายเป็นตบตีแย่งของกันเอง ปล่อยให้ผู้เล่นที่ไม่มีคนมาแย่งสบายไป

โดยรวมก็เป็นเกมยูโรที่แนะนำให้มีติดตัวไว้อีกเกม อีกอย่างคือเกมนี้มีตัวเสริมเล็กๆออกมาสองตัว ใส่แล้วเพิ่มสีสันมากขึ้นโดยที่ไม่ทำให้ตัวเกมหลักเปลี่ยนแปลง เกมสนุกขึ้นเยอะมีทางเล่นหลากหลายขึ้น แนะนำมาก