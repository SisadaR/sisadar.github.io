---
layout: post
title: Tzolk'in- The Mayan Calendar
author: sisada
image: assets/boardgames/etc/tzolkin.jpg
categories: [board games]
tags: [bite size, กบโปรด]
---
Tzolk'in: The Mayan Calendar เป็นเกมยูโรระดับกลาง-หนักว่าด้วยการพัฒนาบ้านเมืองของชาวมายัน จุดขายคือระบบฟันเฟืองและ **'เวลา'**

ล้อแอ๊คชั่นในเกมนี้จะมีสองกลุ่มเป็นการเก็บทรัพยากร (ข้าว/ไม้/หิน/ทอง/หัวกะโหลก) กับอีกกลุ่มที่เอาทรัพยากรที่เก็บมาไปสร้างตึก/พัฒนาเทคโนโลยี (เป็น Tech Tree ช่วยให้เล่นเกมง่ายขึ้นมีหลายสาย) กับกลุ่มเอาข้าวไปแปลงเป็นของต่างๆ และกลุ่มหัวกะโหลกที่ตอนถอนตัวจะต้องเอาหัวกะโหลกที่เก็บมาจากที่อื่นไปวางเพื่อทำแต้ม (อันนี้แต้มเยอะ แต่ต้องรอนานนนนนนนนน) ตัวตึกสิ่งก่อสร้างในเกมจะเป็นแบบกึ่งสุ่มความสามารถไม่ซับซ้อนแหกกฎเกมมากมายแต่ซื้อแล้วคุ้ม

ตัวเสริมเกมนี้ทำออกมาดีมากเพราะเพิ่ม **'หัวหน้าเผ่า'** ที่เป็นความสามารถพิเศษประจำเผ่า กับระบบ objective ที่จะสุ่มให้แต่ล่ะช่วงเวลาของเกมผู้เล่นจะต้องเก็บทรัพยากร หรือมีสถานะบางอย่างอยู่ในระดับหนึ่ง แล้วผู้เล่นจะได้แต้มหรือเสียแต้มขึ้นอยู่กับว่ามีของตามเงื่อนไขไหม ตรงนี้ก็เพิ่มระดับความคิดให้กับตัวเกมไปได้อีกเยอะทีเดียว อีกอย่างคือทำให้สายหัวกะโหลกที่ค่อนข้างแกร่งมากในตัวหลักมีความสมดุลย์มากขึ้น รวมถึงเพิ่มผู้เล่นคนที่ 5 คนด้วย แนะนำให้ซื้อมาเพิ่มมากๆ

เกมนี้เป็นหนึ่งในเกมยูโรที่เอาระบบ worker placement มาปรับใช้ได้เป็นเอกลักษณ์เฉพาะตัว เป็นอีกเกมที่อยากแนะนำให้ลองเล่นซักครั้ง ข้อดีคือกติกาเข้าใจง่ายมาก หลักๆคือส่งคนเข้าหรือออกเท่านั้นเอง แต่ด้วยความที่ตัวคนงานเรามีจำกัด เราต้องชั่งใจให้ดีระหว่างการเอาคนงานไปค้างไว้นานๆ กับส่งคนงานไปแป๊บๆแล้วรีบเอาออก ที่ชอบคือเกมนี้มีวิธีเล่นหลายสายดี มีจังหวะการวางแผนหลายระยะ สิ่งที่สุ่มระหว่างเกมจะมีแค่ตึกระดับล่างที่เติมเมื่อมีคนซื้อไป (ตรงนี้ไม่ชอบนิดหน่อยเพราะค่าสร้างตึกมันไม่เหมือนกันบางทีออกของที่เราดันไม่มีหรือความสามารถไม่อยากได้ กว่าจะยืนบนแช่บนล้อจนไปถึงที่สร้างตึกมันเสียเวลานะเฟ้ย!!!) แต่ตึกโบนัสจบเกมจะถูกสุ่มมาแต่แรกช่วยกำหนดให้แผนการเล่นแต่ล่ะรอบไม่ซ้ำซาก จังหวะที่ต้องคิดหนักเพราะของไม่พอก็มีอยู่เป็นระยะ
 
> กล่องที่ผมเล่นในรูปตัววงล้อทาสีแล้ว เป็นของคนในกลุ่มที่ฝ่ายภรรยาทาเป็นของขวัญให้สามี......... ฮิ้ว (เรื่องจริงนะ / เล่นเกมทั้งคู่)

