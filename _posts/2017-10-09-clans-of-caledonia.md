---
layout: post
title: Clans of Caledonia
author: sisada
image: assets/boardgames/etc/clans-of-caledonia.jpg
categories: [board games]
tags: [bite size, กบชอบ]
---
เกมนี้เป็นเกม Economic ระดับกลางหนัก เรารับบทเป็นชนเผ่าที่จะมาพัฒนาเศรษฐกิจของสก๊อตแลนด์ในช่วงศตวรรษที่ 19 จุดชูโรงในช่วงระดมทุนก็คือระบบเกมที่หลายอย่างที่มีความคล้าย Terra Mystica อยู่จางๆ (ถึงเล่นแล้วจะมีบรรยากาศบางอย่างที่คล้ายก็จริงเพราะหยิบไอเดียมาใช้หลายอย่างแต่ก็ไม่ได้เหมือนอะไรขนาดนั้น เกมมีความเป็นตัวของตัวเองชัดเจน และไม่สามารถโยงไปถึงคำถามประเภท 'ถ้าชอบ TM แล้วผมจะชอบเกมนี้ไหม?' เพราะมันไม่ได้คล้ายในแบบนั้น)

เกมจะให้ผู้เล่นผลัดกันทำแอ๊คชั่นไปเรื่อยๆจนกว่าจะผ่านหมด น้ำมันที่ทำให้เกมไปข้างหน้าคือเงินที่จะถูกใช้ในเกือบทุกแอ๊คชั่นในเกม ระบบหลักของเกมคือการวางและขยายแหล่งผลิตกับโรงงานแปรรูปสินค้า ขั้นตอนการขยายไม่ซับซ้อนคือต้องวางติดของของเดิมหรือต้องขยายผ่านการเดินเรือ (ต้องอัพเกรดเพิ่มระยะทาง) ในแต่ล่ะพื้นที่จะวางได้แค่ชิ้นเดียวทำให้ต้องแย่งกันนิดนึงเพราะค่าที่ดินในการสร้างไม่เท่ากัน สิ่งที่วางได้มีทั้งคนงานตัดไม้และคนงานเหมืองเพื่อหาทำเงิน, แกะ/วัว/ไร่ข้าวบาเลย์ อันเป็นแหล่งผลิตสินค้าพื้นฐาน และโรงงาน ชีส/ขนมปัง/วิสกี้ ที่จะให้สิทธิ์ในการแปรรูปของพื้นฐานไปเป็นสินค้าระดับสูงตามชนิดของโรงงาน โดยเกมนี้เราจะได้ผลผลิตในตอนจบรอบ (จากทั้งหมดห้ารอบ)

หนึ่งในสิ่งที่ทำให้เกมนี้น่าสนใจคือระบบตลาดที่ถูกขับเคลื่อนด้วยผู้เล่นในเกม - สินค้าทุกชนิดจะมีราคากลางที่จะขยับขึ้นลงทุกครั้งที่มีการซื้อขายผ่านตลาด ลูกเล่นที่ถูกเพิ่มขึ้นมาในเกมคือคิวป์พ่อค้าที่ผู้เล่นมีจำนวนจำกัด (อัพเกรดเพิ่มจำนวนได้) การจะซื้อขายสินค้าแต่ล่ะชิ้นเราจะต้องเอาตัวพ่อค้าไปวาง ถ้าตัวไม่พอก็ไม่สามารถซื้อขายได้ และในหนึ่งรอบเราจะไม่สามารถซื้อและขายสินค้าชนิดเดียวกันได้เด็ดขาด (ไม่มีระบบการปั่นราคาตลาดแล้วช้อนเอง) อีกหนึ่งจุดสำคัญของเกมนี้คือทันทีที่เราไปสร้างของติดกับแหล่งผลิต/แปรรูปสินค้าของผู้เล่นคนอื่นเราจะได้สิทธิ์ในการ ซื้อสินค้าชนิดนั้นได้ในราคาที่มีส่วนลด ระบบตรงนี้ผมคิดว่าดีนะเพราะเป็นการช่วยให้แต่ล่ะพื้นที่ในเกมมีคุณค่าเปลี่ยนไปตามแต่ผู้เล่นจะสร้างของออกมา เพราะหลายครั้งเราก็อยากจะขยายไปติดผู้เล่นคนอื่นเพราะมีสินค้าที่เราอยากได้ หรือเราก็พยายามจะวางของที่ราคากำลังสูงหลบกั๊กผู้เล่นคนอื่นไม่ให้มาซื้อ และสิ่งที่สำคัญอีกอย่างคือหนึ่งในโบนัสตอนจบเกมที่จะมอบให้กับผู้เล่นที่ทำการขยายพื้นที่ได้มากกว่าคนอื่น ทำให้มีเลเยอร์การตัดสินใจในการขยายพื้นที่เพิ่มเข้าไปอีก

หนึ่งในแต้มหลักของเราก็จะมาจากการส่งออกสินค้าผ่านไทล์ส่งออก โดยไทล์นี้จะโผล่มาให้หยิบเรื่อยๆแบบสุ่ม แต่ว่าราคาจะเพิ่มขึ้นไปตามรอบของเกม (ยิ่งหยิบช้ายิ่งแพง) ตัวไทล์จะบอกว่าต้องการสินค้าอะไร ถ้าทำสำเร็จแล้วจะได้ของรางวัลเป็นอะไร ส่วนมากจะเป็นแต้มที่มีลูกเล่นเสริมในการคิดมูลค่าแต้มนิดหน่อย ส่วนแต้มหลักอีกหมวดจะมาจากการทำตามเงื่อนไขประจำรอบ โดยเงื่อนไขนี้จะถูกเปิดออกมาตั้งแต่ต้นเกม ทำให้เราสามารถวางแผนล่วงหน้าได้ว่าในรอบไหนเราอยากจะสะสมของแบบไหนเป็นพิเศษไหม เนื่องจากเป็นการสุ่มมาทำให้จังหวะการเล่นในแต่ล่ะรอบแตกต่างกันไป (เป็นอีกระบบที่ใช้แนวทางจาก Terra Mystica แต่ว่าไม่ได้รุนแรงขนาดที่ว่าต้องทำให้ได้)

เกมนี้กติกาคลีน สอนไม่ยาก, downtime น้อย, เผ่าแต่ล่ะอันมีความสามารถพิเศษที่ดูแล้วเก่งในทางตัวเองแบบไม่ได้โกงเว่อร์กับบังคับวิธีการเล่นของเราจนเกินไป ตัวเกมมีช่องให้ทำทดลองทำท่าเยอะดี ข้อสังเกตุคือ เกมนี้สัดส่วนแผนระยะยาวจะไม่ชัดมากมีแค่ไทล์แต้มระหว่างรอบ จะหนักไปทางวางแผนหน้างานกับระยะกลางเป็นหลัก ข้อด้อยสำหรับสายระยะยาวคือมองไม่ออกว่าอีกฝ่ายจะขยายที่ไปทางไหน หรือจะขยายด้วยสินค้าแบบใด (อย่างใน Terra Mystica เราจะพอเห็นลางๆว่าคนไหนอยากจะโดดไปตรงไหน) และด้วยความที่เกมนี้ไม่มีการหาซื้อความสามารถพิเศษเพิ่มเติมระหว่างเล่น สายคอมโบก็อาจจะพบกว่าตัวเกมอาจจะราบเรียบไปซักนิด (ไม่มีพัฒนา Tech Tree , ไม่มีเพิ่มความสามารถจากพูลกลางแบบ Favor tiles ของ Terra Mystica)

ที่ขัดใจเล็กๆคืออยากให้มีเผ่ามากกว่านี้อีก (ฮา) ส่วนที่ขัดใจเยอะหน่อยคือระบบแต้มจากไทล์ส่งออก คือเกมนี้ทุกครั้งที่เราทำไทล์นี้สำเร็จหนึ่งในของรางวัลจะเป็นสัญลักษณ์สินค้านำเข้าที่มีอยู่สามแบบ ตัวเกมจะมีมาร์คเกอร์ไว้บอกผลรวมว่าสินค้าพวกนี้มีผู้เล่นทำไว้จำนวนเยอะแค่ไหน ตอนจบเกมสินค้าที่ถูกนำเข้ามาเยอะสุดจะมีมูลค่าแต้มต่อสัญลักษณ์ 'น้อยกว่า' อันที่มีคนนำเข้ามาน้อย (ยิ่งหายากยิ่งคุณค่าเยอะเพราะมีน้อย) ที่ไม่ชอบคือมันมีผลต่อสัดส่วนแต้มจบเยอะพอควร คือทำไทล์ส่งออกมาพอๆกันแต่ดันแพ้เพราะสินค้าที่เราถือไว้เยอะดันมีตัวคูณต่ำกว่าก็น่าเจ็บใจนิดหน่อย กับรู้สึกเหมือนโดนบังคับทำท่าขยับเรือโดยอัตโนมัติเพราะไม่งั้งออกไปไหนไม่ได้ แต่พอดียังอาจจะเล่นไม่เยอะพอ ขอไปลองท่าอื่นก่อน

กล่องนี้ไม่ได้แบ๊คมาเองเล่นของเพื่อนเพราะส่วนตัวไม่ได้ชอบ Terra Mystica มากมาย (เกมลีลาเยอะไปหน่อย) แต่ว่าฝากเพื่อนซื้อเหรียญโลหะของเกมนี้มา ส่วนตัวชอบเหรียญนี้มาก หน้าเหรียญครบ และลายกลางๆปรับใช้ได้หลายเกม

> 🐸**[กบชอบ]** -- ค่อนข้างบอกไม่ถูกเหมือนกันว่าชอบตรงไหน แต่ผมชอบบรรยากาศการเล่นของมันนะ คือผมชอบความคลีนแบบอธิบายง่ายเล่นง่ายแต่เกมลึก มีระบบ demand/supply แบบที่ผู้เล่นสร้างเอง เป็นเกมกลางๆที่เล่นแล้วแน่นแต่จบแล้วไม่เหนื่อยอยากลองท่าใหม่อีกซักรอบ (ผมไม่รู้สึึกว่าเป็นเกมหนัก อาจจะเพราะเป็นเกมแบบที่ไม่มีแต้มลบมาไล่เฆี่ยน กับแอบมองแต้มคนอื่นยากนิดนึง เลยรู้สึกว่าเป็นเกมสบายๆ) จุดที่ไม่ชอบน่าจะเป็นความที่บางทีก็รู้สึกว่าเกมมันให้อารมณ์เรียบๆไปนิดโดนบล๊อกตรงนี้ก็หนีไปสร้างตรงโน้นชิลๆไปหน่อย


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอดถ้ามีคนชวน

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบชูนิ้วกลาง** - ไม่ตรงจริตเป็นอย่างมาก ชวนก็ไม่เล่น



---
