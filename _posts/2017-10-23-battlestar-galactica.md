---
layout: post
title: Battlestar Galactica
author: sisada
image: assets/boardgames/etc/battlestar-galactica.jpg
categories: [board games]
tags: [thought, กบโปรด]
---

> เราให้กำเนิดพวกมัน
>
> แต่เมื่อพวกมันฉลาดเกินไป...เราขับไล่มัน**
>
> และตอนนี้มันกลับมาทำลายโลกที่พวกเราอาศัยจนสูญสิ้น
>
> เราโชคดีที่หลบหนีมากับยานรบเพียงหนึ่งเดียวที่เหลือรอด
>
> การท่องไปในอวกาศเพื่อตามหาบ้านใหม่ได้เริ่มต้นขึ้น
> 
> แต่ที่พวกเราไม่รู้
>
> คือพวกมันแฝงตัวอยู่ในหมู่พวกเรา

ช่วงแรกของการเดินทางยานของพวกมันไล่ตามเราอย่างไม่หยุดหย่อน พวกมันแฮ๊กเข้าระบบสื่อสารจนพวกเราไม่สามารถติดต่อกับยานของประชาชนที่ติดตามพวกเรามาได้ นึกว่าพวกเราจะถึงจุดจบเสียแล้ว โชคดีเหลือเกินที่เรามีทีมนักบินที่เก่งกาจค่อยไล่ยิงพวกมันได้ มีทีมช่างที่คอยแก้ไขปัญหาหน้างานได้อย่างว่องไว หลังจากการเดินทางเหนือความเร็วแสงครั้งแรก พวกเราสลัดพวกมันได้สำเร็จ ถึงจะมีพวกมันบางส่วนตามมาทัน แต่เราก็สามารถจัดการพวกมันได้อย่างง่ายดาย

แต่แล้วทุกอย่างก็แปรเปลี่ยน... ในยามที่เรามองเห็นดาวแห่งสัญญา ดาวที่เราหวังว่าจะได้เป็นบ้าน กลับกลายเป็นว่าประธานาธิบดีที่อยู่กับเราแต่แรกเริ่มกลับเป็น 'พวกมัน' ที่ได้ถูกตั้งโปรแกรมให้ลืมตัวตนที่แท้จริง รวมไปถึงหนึ่งในสองนักบินที่เป็นพวกของมันมาตั้งแต่ต้น พวกมันรอจนเวลาสุขงอม เวลาที่พวกเรามนุษย์ชาติกำลังจะได้ฉลองชัย พวกมันจัดฉากยึดอำนาจทางการทหาร ใส่ร้ายให้แม่ทัพและพวกเราทั้งหมดต้องติดอยู่ในคุก และเฝ้ามองเหตุการณ์ที่พวกมันค่อยๆลดรอนทรัพยากรของยานเราไปเรื่อยๆอย่างอ่อนแรง ในความพยายามครั้งสุดท้าย ในช่วงที่ความหวังทั้งมวลแทบหมดสิ้น พวกเราสามารถทำให้หัวหน้าช่างออกมาจากที่คุมขังและส่งเค้าวิ่งไปยังห้องเครื่องเพื่อการเดินทางครั้งสุดท้ายสู่ชัยชนะของมนุษย์

แต่สุดท้ายแล้วเราก็ไม่สามารถเดินเครื่องความเร็วเหนือแสงได้ทันกาล....มนุษย์ชาติถึงคราวจบสิ้น

แต่มันจะไม่ใช่ครั้งสุดท้าย

(อันนี้ เอาเรื่องในเกมที่พึ่งเล่นมาเล่าใหม่)
---


Battlestar Galactica เป็นเกมแนวร่วมมือกันเล่นแบบมีคนทรยศที่สร้างจากละครชุดชื่อเดียวกัน ในเกมนี้โลกของเราโดนถล่มจบราบจากหุ่นยนต์ (ในเกมเรียกไซล่อน) พวกเราก็เลยต้องหนีขึ้นยานวาร์ปไปเรื่อยๆจนถึงดาวเป้าหมาย ปัญหาคือพวกไซล่อนนอกจากจะมีหน้าตาเหมือนหุ่นยนต์แล้วยังมีแบบที่หน้าตาเหมือนคนเด๊ะๆอยู่ด้วย ยังไม่พอคือบางตัวไม่รู้ด้วยซ้ำว่าตัวเองเป็นไซล่อน!!

เกมนี้ผู้เล่นจะแพ้ได้หลายวิธีทั้ง ประชากรหมด/อาหารหมด/ขวัญกำลังใจหมด/น้ำมันหมด/ยานเสียหายเกินรับไหว ในแต่ล่ะตาผู้เล่นจะผลัดกันเลือกช่องแอ๊คชั่นบนยานหรือจากความสามารถการ์ด 5 หมวดที่ผู้เล่นแต่ล่ะคนจะได้รับในสัดส่วนไม่เท่ากัน เพื่อจะช่วยให้เราประคับประคองยานไปข้างหน้า หัวใจหลักของระบบเกมนี้ก็คือการณ์เหตุการณ์ที่จะเปิดทุกครั้งที่ผู้เล่นทำแอ๊คชั่นเสร็จ การ์ดส่วนมากแต่ล่ะใบให้ผู้เล่นต้องร่วมกันโหวตแบบปิดโดยการส่งการ์ดในมือเข้ามารวมกันแล้วค่อยรวมแต้ม บางสีจะนับเป็นแต้มบวกแต่ว่าบางสีเป็นแต้มลบขึ้นอยู่กับเหตุการณ์นั้นๆ รวมกับการ์ดที่ถูกสุ่มเข้ามาให้จำนวนหนึ่งเพื่อช่วยให้ผู้เล่นที่ใส่แต้มลบมีที่หลบหน่อย ถ้าผลรวมถึงแต้มขั้นต่ำที่กำหนดไว้ก็จะรอด แต่ถ้าไม่ผ่านก็จะเจอเหตุการณ์บางอย่าง (ส่วนมากเสียทรัพยากร) พอเปิดการ์ดไปซักพักเราจะได้วาร์ป ทีนี้ผู้เล่นที่เป็นแม่ทัพจะได้เลือกว่าจะเดินทางไปใกล้ไกลแค่ไหน (ต้องเลือกการ์ดหนึ่งในสองใบ มีตัวเลขระยะทางที่ไปได้และน้ำมันที่ต้องเสีย ถ้าแม่ทัพไซล่อนก็อาจจะพาบินอ้อมหน่อย ตำแหน่งแม่ทัพเปลี่ยนได้ถ้าเราส่งคนเดิมเข้าคุกได้) พอเราวาร์ปไปถึงจำนวนที่กำหนดฝ่ายคนก็จะชนะไป แกนของเกมก็ง่ายๆแค่นี้แหละ (แต่ Chrome ของเกมก็เยอะอยู่นะตามสไตล์เกมสายธีม)

จุดเด่นสำคัญอย่างหนึ่งของเกมนี้ระบบแจกบทสองรอบ รอบแรกตอนเริ่มเกมและรอบสองตอนกลางเกม (ในธีมที่อิงมาจากซีรี่ย์คือบินผ่านเนบิวลาพอผ่านแล้วคลื่นไฟฟ้าทำให้ไซล่อนที่ถูกปิดความทรงจำไว้ได้รับรู้ความจริงว่าตัวเองไม่ใช่มนุษย์) คือเปิดเกมมาถ้าเราเป็นไซล่อนก็เป็นไป แต่ถ้าเป็นเราเป็นคนล่ะก็ มันก็ไม่มีอะไรมาการันตีว่าครึ่งหลังเราจะเป็นอะไร ทำให้บางครั้งต่อให้เป็นคนก็ต้องยอมทำให้ยานมันพังมาอยู่แถวกลางๆ กันพลาดไว้ก่อน ส่วนตัวคิดว่าเป็นระบบทำให้เกมสมดุลย์ที่ฟังดูแปลกๆแต่ก็ออกมาดีเหมือนกัน

ถ้าชอบประมาณ Dead of Winter หรือว่า Mansion of Madness แล้วอยากลองธีม Sci-Fi เกมนี้ก็น่าจะเป็นอีกเกมที่น่าลอง (แต่ผมไม่เคยเล่นทั้งคู่นะอิงเอาจากอ่านคำบรรยายจากคนนั้นคนโน้นมา) ข้อดีคือตัวหนังสือส่วนมากจะสามารถขอให้คนช่วยกันอ่านได้ (แต่แน่นอนว่าทักษะทางภาษายังจำเป็นอยู่) ข้อเสียคือ Lore ของเกมนี้อาจจะทำความเข้าใจยากนิดนึง ไม่เข้าใจง่ายเหมือนซอมบี้ล้อมตัว หรือ หนีออกจากบ้านผีสิง แต่ดันเป็นมนุษย์เทียมที่หน้าตาเหมือนคน ที่หุ่นบางตัวดันไม่รู้ตัวว่าตัวเองเป็นหุ่น ตัวเกมถ้าคนที่ไม่ค่อยเข้าใจเกมได้รับบทเป็นตัวไซล่อนเกมจะกร่อยมากเพราะความสนุกของเกมนี้อยู่ที่ระบบคนทรยศนี่แหละ

นึกไม่ออกเหมือนกันว่าเหมาะกับใคร แต่ถ้าอยากเล่นเกมแนวร่วมมือกันแบบมีคนทรยศ ที่บิ้วบรรยากาศให้คุณจมไปกับสถานะการณ์ที่ต้องคอยมองหามิตรแท้กับศัตรูไปพร้อมๆกับการแก้ปัญหาที่ถาโถมเข้ามาก็น่าจะลองมาเล่นกัน คือในมุมหนึ่งมันก็คืออวาลอนที่เต็มไปด้วยเนื้อเรื่องเล่นแล้วอิน แต่ในอีกมุมหนึ่งมันก็เป็นอวาลอนที่นานเกินไป ก็เอาเป็นว่าแล้วแต่คนชอบนะ เท่าที่เจอมาคนที่ไม่เคยดูซีรี่ย์แต่เล่นแล้วชอบจนไปหามาดูก็มี เล่นแล้วไม่เก็ทจนไม่ชอบก็มี ระบบเกมนี้ถูกเอามาปรับใช้ใหม่ในเกม New Angeles แต่ส่วนตัวคิดว่าทำออกมาแล้วอ่อนกว่า BSG อยู่หลายชั้น

ถ้าสนใจอาจจะต้องรีบหาหน่อยเนื่องจากลิขสิทธิ์มันขาดไปแล้วทำให้ค่ายไม่สามารถเอามาตีพิมพ์ใหม่ได้เลย OOP ไปโดยปริยาย เกมนี้เคยมีคนทำเกม PnP ชื่อ Battlestar Galactica : Express ที่่ย่นยอระบบของเกมลงไปเป็นเกมเต๋าที่เล่นจบในหนึ่งชั่วโมง เก็บอารมณ์ของเกมใหญ่มาดีสนุกเพลินๆอีกเกม ต่อมาไปเตะตาค่ายเกมเลยโดนซื้อไปเปลี่ยนธีมปรับระบบนิดหน่อยกลายเป็นเกม Darkmoon แต่ส่วนตัวชอบตอนยังเป็น BSG : Express มากกว่า เพราะรู้สึก Darkmoon นานไปหน่อย (ส่วน BSG : Express ไฟล์โดนลบไปแล้วตามรูปแบบปกติของเกม PnP ที่ได้รับการเอาไปตีพิมพ์)

> 🐸**[กบโปรด]** -- เกมนี้บอกตรงๆว่าฉีกตำราเกมแนวบอร์ดแล้วบ่นไปคนล่ะขั่วชนิดที่บอกว่าถ้าตามเพจนี้เพราะชอบเกมยูโรระดับหนักก็ให้คิดดีๆก่อนไปลองเล่น เพราะเป็นทั้งเกมแนวธีมที่การเล่นห่างไกลจากยูโรที่ต้องขบคิด แถมด้วยเป็นเกมแนวบลัฟหาพวกที่ปกติชวนผมก็ไม่เล่น แต่เกมนี้เป็นเกมที่เล่นแล้วชอบ คือตอนเล่นเกมแนวนี้แล้วบิ้วบรรยากาศมาดีๆแบบดูหนังแล้วรู้สึกตื่นเต้นดี คือผมไม่ชอบเกมหาพวกแนวปาร์ตี้ที่ส่วนมากเล่นแล้วรู้สึกว่าไม่ต่างกับชี้ๆมั่วๆแถมมโนอย่างเยอะ เพราะฉะนั้นเกมนี้อาจจะขออวยจะไม่ค่อยมีเหตุผลเท่าไร (ฮา) ส่วนหนึ่งน่าจะเพราะว่าชอบซี่รี่ย์เรื่องนี้เป็นทุนเดิม เป็นเกมแนวธีมที่เล่นในช่วงที่เริ่มเล่นบอร์ดเกมใหม่ๆแต่ก็ยังตราตรึงอยู่ในใจ สนุกทุกครั้งที่กาง (ยกเว้นตอนไซล่อนมือใหม่พากร่อย)


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอดถ้ามีคนชวน

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบชูนิ้วกลาง** - ไม่ตรงจริตเป็นอย่างมาก ชวนก็ไม่เล่น



---

