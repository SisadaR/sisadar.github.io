---
layout: post
title: Brass-Lancashire & Brass-Birmingham
author: sisada
image: assets/boardgames/etc/brass-lancashire-brass-birmingham.jpg
categories: [board games]
tags: [thought, กบโปรด]
---
เกมยูโรระดับกลางหนักทั้งสองเกมนี้คือการเอาหนึ่งในเกม Economic + Network Building แถวหน้าอย่าง Brass มาปรับปรุงใหม่ด้วยการยกเครื่องงานอาร์ทและออกตัวเสริมแบบ standalone (ภาคเสริมที่ไม่จำเป็นต้องมีกล่องหลัก) ของโดยธีมของเกมอยู่ในช่วงปฎิวัติอุตสหกรรมของอังกฤษที่ผู้เล่นจะได้ตั้งโรงงานผลิตของไปขาย หรือจะสร้างโรงงานผลิตวัตถุดิบเพื่อให้คนอื่นไปใช้ต่อก็ได้ นี้คือเกมแห่งห่วงโซ่อุปทานที่ทุกอย่างในเกมจะเกิดจากแรงผลักดันจากผู้เล่นเท่านั้น

 
> เนื่องจากพบว่าผมยังไม่เคยเขียนถึง Brass ตัวเก่ามาก่อน (เคยเขียนแต่ Brass VS Age of Industry) เลยขอเขียนรวมๆไปด้วยกันเลยล่ะกัน



**sidenote:** ถ้าคุณไม่เคยเล่น Brass และสงสัยว่าสองเกมนี้ต่างจาก Brass ตัวปกติอย่างไร


Brass คือเกมที่ออกมาตั้งแต่ปี 2007 โดย Martin Wallace ต่อมาในปี 2017 ค่าย Roxley ได้เอามาทำใหม่ โดยรื้องานศิลป์ใหม่หมด ทำออกมาสองกล่องด้วยกันคือ **Brass: Lancashire** (ก็คือ Brass อันเดิมนั้นแหละมาเปลี่ยนชื่อ เปลี่ยนอาร์ท กับปรับกติกาและบาลานซ์เล็กน้อย) กับ **Brass: Birmingham** ที่เป็นตัวเสริมแบบทำออกมาเป็นกล่องแยกอีกแผนที่หนึ่ง โดยที่แกนของระบบจะเหมือนกันแต่ว่ามีลูกเล่นส่วนตัวเป็นของตัวเอง โดยทำขายแบบ standalone ที่สามารถซื้อมากางเล่นได้เลยโดยไม่ต้องใช้อุปกรณ์ใดๆจาก **Brass: Lancashire** (นึกถึง Ticket to Ride กับ Ticket to Ride: Europe ไรงี้ )


ถ้าเป็นแฟน Brass แล้วไม่ติดเรื่องว่าอยากได้งานศิลป์ใหม่ ก็ไม่จำเป็นต้องซื้อ **Brass: Lancashire** ก็ได้ เพราะกติกาไม่มีอะไรต่างอย่างมีนัยยะสำคัญ (แต่ถ้าซื้อเอามาเผื่อให้มันเล่นได้ 2/3 ก็สำคัญอยู่เพราะตัวใหม่มีการปรับตรงนี้ไปเยอะ) ซื้อแค่ **Brass: Birmingham** ก็พอ แต่ส่วนตัวผมเองจัดมาทั้งคู่เพราะชอบงานอาร์ทใหม่ กด KS มามันแถมเหรียญ Poker Chip มาด้วย สวยงามดี




---



ไอเดียหลักของ Brass (และ Age of Industry ซึ่งเป็น Brass ฉบับที่ปรับให้เรียบมากขึ้น) คือการทำให้ห่วงโซ่อุปทานสมบูรณ์ โดยเกมจะมี **'โรงปั่นฝ้าย'** ที่ต้องการการส่งออกสินค้าไปยัง **'ท่าเรือ'** แต่ว่าทั้งสองอย่างก็ต้องการวัตถุดิบอย่าง **'ถ่านหิน'** ที่ให้พลังงานเดินเครื่องจักร และ **'เหล็ก'** จากโรงหลอม โดยที่ทุกอย่างต้องเชื่อมต่อกันด้วย **'เส้นทางคมนาคม'** เราให้ฐานะผู้เล่นก็จะทำการลงทุนในกิจการพวกนี้ เพื่อขับเคลื่อนอุปสงค์ อุปทานที่เกิดขึ้นในเกมผ่านการเล่นการ์ดบนมืออีกที

ความน่าสนใจที่สำคัญมากเกมนี้คือมันแทบจะไม่มีกลไกใดที่จะมาช่วยควบคุมความต้องการของตลาด มีแต่ผู้เล่นเท่านั้นที่เป็นคนกำหนด เราจะเน้นสร้างโรงปั่นฝ้ายเองแล้วรอให้คนอื่นมาสร้างท่าเรือมารองรับสินค้า หรือจะทำเองครบวงจรก็ได้ หรือจะเน้นสร้างโรงงานผลิตวัตถุดิบมาให้ผู้เล่นคนอื่นใช้ แต่ถ้าผลิตมาเยอะสินค้าก็จะล้นตลาดกลายเป็นของราคาถูก แต่ถ้าไม่มีใครผลิตราคาสินค้าก็จะแพงขึ้นไปเรื่อยๆ เพราะของมันต้องใช้อยู่ตลอด

จุดที่นับได้ว่าโดดเด่นอีกอย่างของ Brass คือระบบ **'สองยุค'** (Age of Industry มียุคเดียว) ที่เกมจะแบ่งออกเป็นยุคคลองที่ใช้เรือในการขนส่งและยุครถไฟที่ต้องสร้างบนราง ความน่าสนใจของระบบนี้คือการวางเส้นทางที่แตกต่างกันในแต่ล่ะยุคและการวางแผนการเล่นข้ามยุค เพราะสิ่งปลูกสร้างในยุคคลองหลังจากคิดแต้มตอนจบยุคแล้วจะถูกทำลายทิ้งทั้งหมด บางคนนี้ข้ามยุคทีกระดานโล่งเลยก็มีเพราะไม่ได้เตรียมตัวไว้ ประหนึ่งกิจการยุคเก่าที่ไม่ยอมปรับตัว พอเทคโนโลยีใหม่มาก็ล้มหายไปหมด ถ้ายังไม่ได้สร้างเราก็จำเป็นต้องทำแอคชั่น **'วิจัย'** เพื่อรื้อเอาไทล์ยุคเก่าออกไปก่อนถึงจะสร้างไทล์ยุคใหม่ได้ ตรงนี้ทำให้เกิดจังหวะความคิดด้วยว่าจะรีบออกของยุคล่างๆมาทำเงินก่อน หรือจะเน้นวิจัยไปทำเทคโนโลยีขั้นสูงที่ทำแต้มได้สองรอบดี (เพราะตอนเปลี่ยนยุคไทล์ในบอร์ดเราไม่โดนโละไปด้วย มีแต่ในกระดานที่หายไป)
---------------------------------------------------------------

รูปแบบการเล่นเกมนี้เป็นแบบ Card Driven (คือเอาการ์ดในมือมาทำแอคชั่น) ซึ่งในเกมจะมีการ์ดอยู่สองแบบคือ แบบมีไอคอนชนิดสิ่งปลูกสร้าง และแบบชื่อเมือง ระหว่างเล่นเราก็ผลัดกันใช้การ์ดนี้ตาล่ะสองใบ ผลัดกันไปเรื่อยๆจนหมดกองครั้งที่หนึ่งจะเป็นการสิ้นสุดยุคคลองแล้วคิดแต้ม พอหมดกองครั้งที่สองก็จะคิดแต้มอีกครั้งแล้วจบเกม

สิ่งที่ทำได้ในแต่ล่ะตาก็คือ
* **สร้างตึก:** ทิ้งการ์ดชื่อเมืองเพื่อสร้างสิ่งปลูกสร้างอะไรก็ได้ที่มีไอคอนอยู่ในเมืองนั้นๆ แต่ถ้าเราทิ้งการ์ดที่มีไอคอนสิ่งปลูกสร้างเราจะต้องสร้างของให้ตรงกับรูปการ์ดที่ทิ้ง แต่สร้างที่ไหนก็ได้ที่ติดกับ network ของเรา
* **สร้างเส้นทาง:** ต่อเส้นทางขยาย network
* **พัฒนาเทคโนโลยี:** ใช้เหล็กที่มีอยู่กระดานหรือซื้อเอาจากตลาดนอกเมืองเพื่อรื้อเอาไทล์ระดับล่างออกจากบอร์ดของเรา
* **ขาย:** ทำการจับคู่โรงงานปั่นฝ้ายของเรากับท่าเรือ(ของใครก็ได้) จากนั้นเจ้าของไทล์ทั้งคู่จะได้เพิ่มรายรับตามที่ไทล์ระบุไว้
* **กู้:** ลดรายรับของตัวเองในแต่ล่ะตาลงเพื่อเอาเงินสดมา


อีกอย่างที่เราทำได้คือ **'รวบการ์ดสองใบทำแอคชั่นเดียว'** เพื่อที่จะสามารถสร้างอะไรก็ได้ ที่ไหนก็ได้ (แต่ต้องวางได้ตามกฎปกตินะ)

จะเห็นว่าโดยวิธีเล่นแล้วเกมนี้ทำอยู่ไม่กี่อย่าง แค่ กู้-สร้าง-ส่ง เท่านั้นเอง โดยไอเดียที่ขับเคลื่อนเกมนี้คือการหาทาง **'พลิก'** ไทล์ โดยการหาทางให้สินค้าของโรงงานเราหมดไป (ในเชิงธีมคือการดำเนินกิจการจนครบถ้วนและได้กำไรแล้ว)
---------------------------------------------------------------


สิ่งก่อสร้างส่วนมากจะต้องการถ่านหินหรือเหล็ก (แต่แน่นอนว่าทุกอย่างต้องใช้เงินด้วย) โดยเหล็กนั้นหยิบจากที่ไหนก็ได้ในกระดานแต่ว่าถ่านหินต้องขนส่งผ่านเส้นทางคมนาคม (ของใครก็ได้) ถ้าเราไม่สามารถลำเลียงของมาถึงจุดที่เราจะสร้างได้ก็จะไม่สามารถสร้างไทล์นั้นๆได้ ในเชิงธีมคือถ่านหินต้องขนส่งเป็นตันๆ เลยต้องผ่านเรือ ผ่านรถไฟ ในขณะที่เหล็กใช้ปริมาณไม่มากเท่าใช้ทางธรรมดาก็ขนส่งได้ โดยของที่หยิบจากโรงงานของผู้กันเองจะฟรีเสมอ ถ้าในแผนที่ไม่มีแต่ว่าเส้นทางเราต่อกับท่าเรือก็จะสามารถสั่งซื้อจากตลาดนอกเมืองได้เหมือนกัน แต่ว่าต้องจ่ายเงิน และยิ่งซื้อของจะยิ่งแพงขึ้นเรื่อยๆ

เวลาที่เราสร้างโรงงานสองอย่างนี้เราจะได้คิวป์สินค้ามาวางไว้บนไทล์ ถ้า 'บังเอิญ' ตลาดต่างเมืองสินค้านั้นมีที่ว่างอยู่ (เกิดจากผู้เล่นไปซื้อสินค้ามา) สินค้าของเราก็จะไหลไปสู่ตลาดนอกเมืองพร้อมกับให้เงินสดมา ทีนี้ระหว่างเล่นผู้เล่นจะถูกบังคับให้ซื้อของในเมืองก่อน ถ้าเป็นถ่านหินจะต้องหยิบจากเส้นทางที่ใกล้ที่สุดเท่านั้น (เหล็กเอาจากไหนก็ได้) ทันทีที่สินค้าหมดจากไทล์เราก็จะได้พลิกไทล์ เป็นผลให้เราได้รับมีรายรับเพิ่ม และจะได้แต้มในตอนจบยุค ส่วนท่าเรือก็ต้องรอโรงปั่นฝ้ายมาทำสัญญาขายของถึงจะได้พลิก (บางคนเน้นผลิต บางคนเน้นเปิดท่ารอ บางคนก็เน้นครบวงจร)

ความสนุกอีกอย่างคือทันทีที่ตลาดถ่านหินหรือเหล็กมันขึ้นสูงมาก แม้กระทั้งในตลาดต่างเมืองก็ยังไม่มีคิวบ์สินค้าเหลือเราสามารถที่จะสร้างเหมืองของเราไปทับเหมืองชาวบ้านได้ด้วย (แต่เงื่อนไขคือต้องหมดบอร์ดจริงๆและเทคโนโลยีเราสูงกว่า) ตรงนี้ก็คือเป็นอีกจังหวะที่ผู้เล่นมือเก่าเล็งไว้ตลอดเพราะนอกจากจะทำให้แต้มอีกฝ่ายหายไปแล้ว ยังได้ทำแต้มเองพร้อมกับได้เงินสดจำนวนมากกลับมาด้วย (จากการขายให้ตลาดนอกเมือง)

ถ้าสังเกตุหน่อยจะเห็นว่า Brass เป็นเกมที่มีจุด Tactical (วางแผนหน้างาน) ค่อนข้างสูง (แต่ทิ้งแผนระยะยาวไม่ได้นะต้องอ่านเกมคนอื่นตลอด) สิ่งที่ขับเน้นการวางแผนในเกมนี้เด่นขึ้นมาอีกอย่างก็คือระบบ Turn Order

เกมนี้จะนับว่าในตานั้นๆผู้เล่นใช้เงินไปเท่าไร Turn order ตาหน้าก็จัดเอาตามความป๋า คือป๋ามากเล่นที่หลังไปนะ จ่ายน้อยกว่าได้เล่นก่อน ตรงนี้ทำให้ผู้เล่นต้องวางแผนการใช้เงินให้ดี คือบางทีรู้ว่าโหล่แน่ๆก็จ่ายมันแพงๆไปเลยทีเดียว หรือถ้าอยากเล่นก่อนบางคนให้ได้ก็ต้องเล่นท่าที่เงินน้อยกว่าจะได้เล่นก่อนหน้าหน้าไรงี้

แต้มอีกอย่างในเกมจะมาจากการสร้างเส้นทาง คือในตอนคิดแต้มเนี่ยมันจะดูว่าเมืองที่เส้นทางเราเชื่อมต่ออยู่มันเจริญมากไหม (ดูจากจำนวนไทล์ที่พลิกแล้ว) เราก็จะได้แต้มเท่านั้น ผู้เล่นบางคนก็จัดเป็นสายเลย คือเน้นสร้างทางช่วยให้เศรษฐกิจให้พูดเล่นคนอื่นส่งของกันง่าย แต่ว่าเราเองก็ได้แต้มจากการที่เมืองเจริญด้วย



---


ใน **Brass: Birmingham** ส่วนที่ปรับเปลี่ยนไปก็คือ การเพิ่มสินค้ามาอีกหนึ่งชนิด (ธีมเป็นแค่ลังสินค้าไม่ได้ระบุชนิด) และเปลี่ยนจากท่าเรือออกไป แล้วเพิ่มโรงกลั่นเหล้าเข้ามา (ธีมทางประวัติศาสตร์คือสมัยนั้นน้ำสะอาดหายาก เบียร์มักจะเป็นน้ำที่ค่อนข้างการันตีได้ว่าสะอาด) แล้วก็โรงปั้นเครื่องดินเผา (เอามาแทน **'เรือ'** ไทล์พิเศษแต้มเยอะมากของ **Lancashire** แต่อันนี้กลายสภาพเป็นสินค้าที่ต้องส่งด้วย ไม่พลิกฟรี) โดยแกนแล้วเกมไม่เปลี่ยนมากแต่ลูกเล่นที่เสริมมาคือจะมีท่าส่งออกอยู่ตามขอบแผนที่ แต่ล่ะเกมจะมีการสุ่มไว้ตั้งแต่ต้นเกมว่าท่านี้จะรับของชนิดไหนบ้าง เวลาจะส่งของแทนที่จะต้องจับคู่กับท่าเรือตามแบบ **Lancashire** ก็จะให้ไปจับคู่กับท่าสินค้าติดบอร์ดแทน


ลูกเล่นที่เพิ่มเข้ามาคือเวลาจะขายของเนี่ยต้องมีเบียร์ให้กินด้วยไม่งั้งขายไม่ได้ ในแง่ function แล้วโรงกลั่นเหล้าก็เลยทำงานคล้ายๆท่าเรือที่จำเป็นต้องมีเพื่อให้ส่งออกได้ ความน่าสนใจคือไอ้ท่าสินค้าเนี่ยชนิดของสินค้าที่มันรับจะสุ่มต่ำแหน่งทุกเกม (ที่ว่างก็) มี ทำให้คุณค่าของแต่ล่ะพื้นที่ในเกมไม่ซ้ำเดิม (ใน **Lancashire** จะเหมือนเดิมทุกรอบเพราะมีสินค้าอยู่แบบเดียว)


ที่เหลือส่วนมากจะเป็นการปรับราคาสินค้าและผลตอบแทนเวลาพลิก รวมไปถึงการปรับตัวเลขเล็กๆน้อยๆหลายจุด ส่วนตัวแล้วผมชอบทุกอย่างที่เพิ่มขึ้นมามากๆรู้สึกว่าทำให้เกมนี้ขยายความสนุกของ Brass ตัวเดิมในทุกมิติในอีกอย่างละนิดอย่างล่ะหน่อย (แต่ส่วนหนึ่งอาจจะเพราะเล่นตัวเก่ามาเยอะแล้วก็ได้)



> 🐸**[กบโปรด]** -- Brass: Lancashire นี้คือเกมที่ผมอวยไส้แตกมากตั้งแต่ยังเป็นงาน Brass ที่งานอาร์ทเชยๆ อยากจะบอกให้ทุกคนที่ชอบเกมแนวยูโรอย่างน้อยก็ควรจะลองเล่นซักหน่อย ยิ่ง Brass: Birmingham นี้ทำออกมาดีมากๆจนแทบจะเรียกได้ว่าพา Brass ไปอีกขั้น (ตัวเดิมก็ยังเจ๋งอยู่นะ) สรุปว่าผมชอบมากทั้งคู่ ตัว KS นี้กด refresh รอจนได้ Backer No. 21 ซึ้งก็ไม่มีความหมายอะไร แค่อยากจะบอกว่านับเวลารอ KS เปิดเลยทีเดียว
> 
> สิ่งที่ทำให้ Brass น่าสนใจมากสำหรับผมคือระบบอุปสงค์อุปทานที่ผู้เล่นสร้างกันเอง แต่ว่าไม่ **'แห้ง'**ไร้เรื่องราวแบบใน Container (เกมนั้น [กบเฉย]) อย่างวันก่อนผมเล่น Birmingham สามรอบติด รอบแรกนี้คนออกโรงกลั่นเหล้าแพงๆตั้งแต่แรก ช่วยให้ผู้เล่นอื่นส่งของกันสบายๆ การเงินรุ่งเรือง อีกเกมมีแต่คนสร้างถนนกันจนทับโรงงานกันเพราะเหมืองถ่านหินผลิตแทบไม่พอใช้ เจ้าของเหมืองนี้ยิ้มนับเงินเพราะรายรับสูงไม่ต้องกู้ อีกเกมนี้กั๊กไม่ยอมสร้างทาง สร้างของ ทุกคนต้องอยู่อย่างเจียมเนื้อเจียมตัว โดยที่ทุกเกมผู้เล่นเป็นคนสร้างสถานะการณ์กันเอง ไม่มีการ์ด Event หรืออะไรทั้งนั้น
> 
> ในส่วนที่ Birmingham ต่างจาก Lancashire คือคุณค่าของตำแหน่งเมืองไม่ตายตัว ใน Lancashire จะเป็นเกมที่มีความเป็นสไตล์ **'รู้มุม'** มากกว่าเพราะแผนที่มันตายตัว อย่างไม่ควรสร้าง X ตรงเมือง Y เพราะคนต่อไปจะทำ Z ได้ซึ่งไม่ได้แปลว่าไม่ดีเพราะผู้เล่นมือเก่าจะแข่งกันกั๊กเส้นทางและสินค้าเอาไว้ได้ ในขณะที่ Birmingham ด้วยความที่แผนที่มันดิ้นได้นิดหน่อยพวกท่ารู้มุมก็ยังมีบ้างแต่จะไม่เยอะเท่าเพราะชนิดของที่ส่งได้มันย้ายไปทุกเกม แล้วก็มีโบนัสเสริมด้วยเวลาส่งของไปขายผ่านท่าสินค้าที่แตกต่างกัน (ส่งตรงนี้ได้เงินเพิ่ม ส่งอีกที่ได้แต้มเพิ่มไรงี้)
> 
> ข้อเสีย? พูดตามตรงผมรู้สึกเหมือนกับว่าถูกบังคับให้ต้องขุดหาข้อเสียมาติอยู่เหมือนกัน เพราะแทบไม่รู้สึกว่ามี ส่วนที่คิดว่ามีจริงๆก็คือสีการ์ดที่บอกเมืองนี้อยู่ในบริเวณไหน เฉดมันไม่ตรงกับในกระดานเท่าไร แล้วในกระดานสีมันก็ใกล้กันเกินไปเลยมองยากหน่อย (การ์ดสีเหลืองมัสตาร์ตสดใส แต่ในบอร์ดดันตุ่นเป็นส้มรัสท์งี้ แถมดันวางติดๆกับเมืองสีแดงไวน์ ที่แอบใกล้ๆกันเวลามองแสงมืดๆ) อีกเรื่องคือเวลา setup มันต้องเรียงไทล์ชิ้นเล็กๆจำนวนเยอะอยู่ ก็ทำให้เสียเวลานิดหน่อย
> 
> ด้วยความที่เกมมันต้องสร้างของตามการ์ดที่จั่วมาก็ปฎิเสธไม่ได้ว่าดวงมันมีส่วน แต่เท่าที่เล่นมาผมแทบไม่เจอสถานะการณ์ที่ว่าแพ้เพราะการ์ดไม่ดี เพราะทุกการ์ดมันมีวิธีใช้เสมอ การ์ดที่ไม่ตรงใจเราก็แค่เอาไปทิ้งเพื่อทำแอคชั่นอื่นเท่านั้นเอง (เกมนี้ทุกแอคชั่นต้องทิ้งการ์ดเสมอ) และความสนุกของการได้บริหารการ์ดในมือให้เข้ากับแผนการของเราก็ถือเป็นส่วนที่ทำให้ Brass สนุกเช่นกัน ส่วนใน Lancashire ดวงจะมาในรูปของการเปิดไทล์นิดหน่อยในการขายผ้าฝ้ายไปอินเดีย ถ้ามีผู้เล่นส่งไปเยอะจะทำให้คนท้ายๆอาจจะขายไม่ได้ (เป็นตัวเลือกอีกแบบสำหรับการขายโดยไม่จับคู่กับท่าเรือในกระดาน) ในขณะที่ Birmingham จะใช้วิธีผู้เล่นคนแรกที่ส่งไปที่ท่าสินค้าคนแรกจะมีเบียร์ฟรีให้ ส่วนส่งทีหลังต้องผลิตเบียร์เองจึงไม่มีดวงมาเกี่ยวตอนขาย
> 
> ถ้าซื้อแค่กล่องเดียวส่วนตัวแล้วค่อนข้างแนะนำ Birmingham เป็นพิเศษในแง่ที่ว่ามันคือการเก็บข้อมูลเกือบสิบปีของเกมเดิมมาพัฒนา Brass มาอีกขั้น ถ้าให้เห็นภาพก็ประมาณ Ticket to Ride มาเป็น Ticket to Ride: Europe คือคงแกนเดิมไว้แต่เพิ่มลูกเล่นและปรับส่วนต่างๆมาได้อย่างลงตัว โดยที่ตัวดั้งเดิมก็ยังมีคุณค่าในการเล่นสูงอยู่เช่นเดิม
> 
> ปกติผมไม่ค่อย 'ขาย' เท่าไร แต่บอกได้เลยว่านี้เป็นเกมที่ผมอวยไส้แตกมาก อย่าถามว่าควรซื้อไหมเพราะมันเป็นเรื่องของคุณ แต่ผมแนะนำมากๆว่านี้คือเกมที่สายยูโรควรได้ลองเล่นซักครั้ง


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอด

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบไม่เล่น** - ไม่ตรงจริต ชวนก็ไม่เล่น

**อนึ่ง :** เป็นความรู้สึกในความ **"อยากจะหยิบมาเล่นไหม?"** ของผมเอง ไม่ได้เกี่ยวอะไรกับคุณภาพของเกม ดูให้เป็นแค่ **"อีกความคิดเห็นหนึ่ง"** เท่านั้นก็พอนะครับ :)



---

