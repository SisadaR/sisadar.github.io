---
layout: post
title: Xia- Legends of a Drift System
author: sisada
image: assets/boardgames/etc/xia.jpg
categories: [board games]
tags: [bite size, กบโปรด]
---

Xia: Legends of a Drift System เกมแนว Ameritrash แบบ weight กลาง ที่ให้เราผจญภัยท่องไปในอวกาศอันกว้างใหญ่เพื่อสร้างชื่อเสียงให้เลื่องลือ

เกมนี้เปิดโอกาสให้เราทำแต้มได้หลายวิธีมาก จะเน้นซื้อขายของระหว่างดาว , จะเน้นรับจ๊อบส่งผู้โดยสาร , จะทำตัวเป็นโจรไประรานคนอื่น ,จะรับงานไปไล่จับพวกมีค่าหัว , ไปทำเหมืองแล้วเอาของไปขายก็ได้ , ฯลฯ คือเกมค่อนข้างเปิดกว้างมากระหว่างการเล่นเรายังสามารถขายยานเก่าไปซื้อยานใหม่ที่ความสามารถติดตัวดีขึ้น พร้อมกับซื้อชิ้นส่วนมาปรับแต่งยานแต่ล่ะลำให้เหมาะกับแนวทางการเล่นของเราได้ด้วย

วิธีการเล่นของเกมค่อนข้างง่ายก็ขับยานบินไปมาเนี่ยล่ะ แต่ล่ะคนจะมี action จำนวนหนึ่งที่จะมีมากน้อยขึ้นอยู่กับยานที่เรามีพอใช้ไปซักพักพลังหมดก็บินกลับไปเติมพลังที่ดาวซักดวง ระบบต่อสู้ก็ถือว่าคลีนดีไม่ได้เคร่งเครียดอะไร ฝ่ายยิงก็ทอยเต๋าไปแล้วแต่ว่าอัพปืนมาดีไหม ฝ่ายรับก็ทอยเต๋าแล้วแต่ว่าติดเกราะมาไหมแล้วก็หักลบกันไป ส่วนต่างก็เอามาร์คเกอร์มามาร์คไว้ตามส่วนต่างๆของยานวางตรงไหนพังตรงนั้น ถ้าวางลงที่ว่างก็เก็บของได้น้อยลง แต่ถ้าวางตามชิ้นส่วนที่ upgrade ไว้เวลาใช้ตอนหลังจะโดนหักแต้มเต๋า (ลองนึกถึง galaxy trucker ฉบับที่คุณมีแผนที่ให้เดินทางแล้วก็คุณไปไล่ยิงคนอื่นได้ดูนะ) ถ้าการบู๊มันไม่ใช่แนวทางคุณจะเปลี่ยนไปลงทุนกับเครื่องยนต์แรงๆก็ได้เน้นบินไปซื้อของมาขายก็ได้ แต่ถ้าจิตใจเน้นการออกโลกกว้างเกมก็มีวิธีทำแต้มผ่านการสำรวจพื้นที่ใหม่ๆด้วย

ตัวแผนที่ในเกมจะเป็นแบบสุ่มไทล์เริ่มต้นให้นิดนึง แล้วให้ผู้เล่นค่อยๆเปิดแผนที่เพิ่มเอง ทำให้แต่ล่ะเกมมีแผนที่ไม่เหมือนกัน แต่ล่ะอันก็มีตั้งแต่ดาวเคราะห์ กลุ่มอุกกาบาตที่ท่าบินไม่ดี(ทอยไม่ดี) ก็อาจจะมียานพังกันบ้าง ดาวแต่ล่ะดวงจะมีบาเรียกั้นไว้มีทางเข้าออกทางเดียวถ้าไม่อยากอ้อมก็ต้องลักลอบเข้าเมือง ถ้าทอยไม่ดีก็จะโดนจับได้แถมมีค่าหัวให้ผู้เล่นอื่นมาล่าเราทำแต้มอีก ด้วยความที่แผนที่มันสุ่มออกสายมิชชั่นอาจจะลำบากหน่อยเพราะส่วนมากการ์ดมักจะระบุชัดเจนว่าต้องไปเริ่ม/จบ มิชชั่นที่ต่ำแหน่งไหน แต่ถ้าแผนที่เปิดมาไม่ตรงก็ทิ้งไปรับงานใหม่ได้ง่ายๆ

เป็นเกมที่นอกแนวการเล่นปกติผม (ไม่ใช่ยูโรคิดเยอะ คิดเทคนิคฟาดฟันทำแต้ม) แต่ส่วนตัวผมว่าเกมนี้มันเป็นเกมที่เล่นเพลินๆดีนะ ขับยานบินทำโน้นนี้นั้นไปเรื่อย เป็นเกมแบบที่ลุ้นดวงเต๋าแล้วขำๆไม่เครียด คือเป็นเกมที่ให้น้ำหนักการเป็นเกม sandbox ที่ปลดปล่อยตัวให้ล่องลอยไปกับเกมได้ดีมาก ปกติเกมอเมริกันแนวนี้มักมาพร้อมตัวหนังสือบานจนขี้เกียจอ่านแต่เกมนี้วิธีใส่ธีมไม่ได้ยัดเยียดเยอะ ใส่มาแบบพอดีๆสร้างพื้นที่ให้เราจินตนาการสร้างเรื่องเองต่อได้ ระบบ NPC สามตัวที่บินไปมาในเกมก็มีกติกาขยับตัวเองได้ค่อนข้างโอเคทำให้เราไม่รู้สึกว่าจักรวาลมีแต่เรา (ถ้าเรามีค่าหัวก็มีตำรวจวิ่งไล่/ถ้าเราเป็นคนดีก็เจอโจรวิ่งตาม/ส่วนพ่อค้าบินสะสมเงินเป็นกระปุกหมูรอเราไปปล้น) อีกอย่างคือยานในเกมทำสีมาเรียบร้อยเล่นแล้วดูสวยดี

เกมที่ให้อารมณ์ใกล้เคียงกันก็น่าจะเป็น Merchants & Marauders ที่ให้เราเล่นเป็นโจรสลัดแต่เกมนี้เล่นง่ายกว่าเยอะไม่ลีลาเท่า (ส่วนตัวไม่ชอบ M&M เท่าไรตรงมันมีลีลาเยอะ phase ทอยเช็คหลายจังหวะเยอะไปหน่อย)