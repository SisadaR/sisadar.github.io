---
layout: post
title: Mysthea- ราชันย์เกาะเวหา
author: sisada
image: assets/boardgames/etc/mysthea.jpg
categories: [board games]
tags: [Thought, กบชอบ]
---
หลายล้านปีก่อนดวงดาวแห่งนี้ได้ถูกก้อนคริสตัลขนาดมหึมาพุ่งเข้าชนอย่างรุนแรงจนทำให้ระบบนิเวศของดาวเปลี่ยนไปตลอดกาล แผ่นดินขนาดทวีปลอยสูงขึ้นจากแรงดึงดูดอันปั่นป่วนพร้อมกับเหล่าสิ่งมีชีวิตอันแปลกประหลาดได้ถือกำเนิดขึ้น กาลเวลาล่วงผ่าน เหล่ามนุษย์ผู้อาศัยอยู่ในเกาะแห่ง Mysthea ได้พัฒนาอาร์ติเฟคที่ช่วยให้เคลื่อนย้ายเกาะขนาดย่อม การออกเดินทางเพื่อยึดครองเกาะรอบๆจึงเริ่มขึ้น และนี้คือเกมยูโรระดับกลางหนักจากนักออกแบบคู่สามีภรรยา Martino & Marta Chiacchiera (Deckscape, Barbarians: The Invasion)

แกนของเกมนี้คือ Area Control ที่ว่ากันง่ายๆก็คือพื้นที่ไหนใครมีคนเยอะกว่าก็ได้แต้มไป แต่ setting ของเกมนี้เราอาศัยอยู่บนเกาะลอยฟ้าที่มันเคลื่อนที่ไปมาได้ พื้นที่ในเกมมีห้าแบบ ในแต่ละเกาะจะแบ่งพื้นที่ออกเป็นสามส่วนเราสามารถเคลื่อนย้ายตัวเองไปมาในพื้นที่เกาะได้ แต่ถ้าจะโดดไปเกาะข้างๆก็ต้องโดดจากพื้นที่ชนิดเดียวกันเท่านั้น (อย่างถ้าอยู่บนป่า ก็เกาะข้างๆก็ต้องมีป่าให้เราโดดไป) แล้วระหว่างเล่นผู้เล่นสามารถให้ฮีโร่ของตัวเองพาเกาะไปลอยแทรกไปมาได้ ทำให้ **'แผนที่'** ในเกมนี้มีการปรับเปลี่ยนอยู่ตลอดเวลา

ปกติเกม Area Control จะมีแต้มตามพื้นที่ไม่เท่ากันให้เราวิ่งไปยึดที่ แต้มพื้นที่ในเกมจะเป็นแบบเปลี่ยนไปทุกยุค (เกมมีสามยุค ยุคหนึ่งเล่นกันหลายรอบก่อนคิดคะแนน) คือเรามีพื้นที่อยู่ห้าแบบใช่มะ เกมก็จะมีการ์ดมาพื้นที่มาให้เราสับรวมกับการ์ด event อีกสองสามใบ ตานึงก็จะเปิดการ์ดขึ้นมาใบหนึ่งวางเรียงๆกันไป ตรงบอร์ดที่วางก็จะมีเลขแต้มกำกับไว้ ยิ่งเปิดมาไวแต้มยิ่งน้อย อย่างถ้าสองใบแรกเป็นป่ากับแม่น้ำก็จะได้ที่ล่ะ 2 และ 3 แต้มถ้าชนะ แต่เราก็รู้แน่นอนล่ะว่าสามอันที่เหลือแต้มจะสูงกว่านี้ กับการ์ดเหตุการณ์ในเกมมันจะวางบนพื้นที่ตรงนี้ด้วยทำให้แต้มพื้นที่มันถูกเอาไปวางไกล (แต้มเยอะ) ขึ้น ตรงนี้ทำให้เราวางแผนระยะกลางในยุคได้ว่าจะไปย้ำอยู่ตรงไหน แต่แต้มจะโดนรีเซ็ททุกยุค


ระหว่างเล่น เกมจะให้เราเลือกทำอยู่สามอย่างคือ

+ **เล่นการ์ด:** อันนี้เป็นแอคชั่นหลักของเรา การ์ดแต่ล่ะใบจะมีเลขที่เรียกว่า Command Point เอาไว้ให้เราเอาไว้เดินตัวคนของเรา, สร้างโกเล็มไว้ที่ฮีโร่ของเรา, ผลิตโกเล็มเก็บไว้รอสร้าง จากนั้นการ์ดจะมีอีกครึ่งให้เราเลือกจ่ายพลังงานเพื่อทำแอฟเฟคเพิ่มบางใบก็มีผลครั้งเดียว บางใบก็เอาวางไว้บนบอร์ดของเราเพื่ออัพเกรดโกเล็มหรือเพิ่มท่าแปลกๆให้กับเรา

+ **นั่งสมาธิเอาพลังงาน:** เราจะได้พลังงานเอาไว้ใช้จำนวนหนึ่งกับได้โบนัสเพิ่มตามแต่ว่าเราไปทิ้งลูกน้องเราไว้ที่ไหนบ้าง (ขอแค่มี ไม่จำเป็นต้องชนะ) ยิ่งปล่อยไว้กระจายตัวก็จะได้โบนัสตรงนี้เยอะ

+ **ซื้อการ์ดเพิ่ม:** ก็ตามนั้นแหละซื้อได้ 1-3 ใบยิ่งซื้อเยอะก็ต้องจ่ายพลังงานเยอะ เกมนี้การ์ดไม่ซ้ำกันและแต่ล่ะยุคก็จะเปลี่ยนเป็นเด็คของตัวเอง

พอเล่นตัวแอคชั่นหลักเสร็จก็จะมีแอคชั่นรองให้เลือกทำได้แก่

**+ ย้ายเกาะที่ฮีโร่เราอยู่ไปแทรกที่อื่น:** กิมมิคส่วนนี้นอกจากทำให้แผนที่เปลี่ยนแล้วก็คือแต่ล่ะเกาะจะมีการ์ดโบนัสของตัวเองอยู่ถ้าเราย้ายเกาะก็จะได้แต้มโบนัสตรงนี้ด้วย ทำให้การเลือกว่าเราจะเดินไปเกาะไหนต้องคิดเพิ่ม

**+ เปิดฉากต่อสู้: โอ้เย้นี้มันเกมตีกัน!!** แต่เกมนี้ตีกัน วัดเลยใครพลังเยอะสุดทุกคนที่น้อยกว่านั้นก็เอาตัวตายไปตามส่วนต่าง ส่วนคนตีก็ได้แต้ม แต่ว่าเกมเอียงไปทางยูโรอีกนิดตรงที่คือจะทุกคนในพื้นที่นั้นส่งการ์ดไว้คนล่ะใบเปิดมาพร้อมกัน การ์ดเกมนี้มีสีสี่แต่ล่ะสีก็จะให้ฟังชั่นพิเศษอย่างย้ายตัวหนี เพิ่มพลังโจมตี ได้แต้มตามทหารทีมี หรือได้พลังงานตามทหารแทน

**+ ลูกเล่นอีกคือถ้าเราเดินทางไปเจอโทเคนเหตุการณ์ (Encounter token):** แล้วเรามีค่าประสบการณ์พอ (ได้มาจากการนั่งสมาธิในพื้นที่ที่กำหนดในเกม) เราก็จะได้เปิดการ์ดโบนัสที่ไอเดียก็คล้ายๆแบบใน Scythe คือไม่ค่อยมีธีมเท่าไร แต่ได้ของ พอเลือกโทเคนนี้ก็จะย้ายที่ให้เราไปเก็บค่าประสบการณ์แล้วก็แวะไปตามเก็บต่อไป

**+ อันสุดท้ายคือเลือกให้การ์ดที่เราเคยลงไว้ก่อนหน้าให้มันทำงานให้เราได้ใบนึง**

ทีนี้คือเรื่องตีกับย้ายเกาะเนี่ยเราต้องคว่ำไทล์อาร์ติเฟคซึ่งมีอยู่อันเดียวเราด้วย ทำให้เรามักจะตี หรือย้ายเกาะบ่อยๆไม่ได้ต้องรอเวลามันรีชาร์ท ไม่ใช่เอะอะอะไรก็ย้ายเกาะ อะไรๆก็ตี มันไม่ใช่เกมแบบนั้น แต่การ์ดสายตีที่ช่วยให้เราตีโดยไม่ต้องใช้อาร์ติเฟคก็มีเหมือนกัน

ลูกเล่นสุดท้ายคือระบบมอนสเตอร์ ในเกมมันจะมีอยู่สามตัวแต่ค่อยๆเพิ่มมายุคล่ะตัว กิมมิคคือตอนจบรอบมันจะโจมตีทั้งเกาะแล้วให้ผู้เล่นช่วยกันรุม ถ้าแต้มรวมถึงขั้นต่ำก็หาว่าใครช่วยเยอะน้อยแล้วแบ่งของกันไป แต่ถ้าไม่ถึงก็ตายไปซะ ตัวมอนสเตอร์ก็มีหลายแบบ แต่จะสุ่มออกมาแค่เกมล่ะสามตัว

เกมมันก็มีแค่นี้แหละ หลักๆก็คือส่งฮีโร่เราไปโปรยตัวโกเล็มพอพลังงานหมดก็ชาร์ท มีการปรับพอร์ทเดินลูกน้องไปมานิดหน่อย ซื้อการ์ดเพิ่มลูกเล่นลีลาส่วนตัว แล้ววนลูปรอนับแต้ม

![alt tag](/assets/boardgames/etc/mystha-2.jpg)

> #### 🐸[กบชอบ]


ข้อดีมากของเกมนี้คือตัวแกนเกมมีกติกาค่อนข้างชัดเจน แถมเอามาผสมกันได้น่าสนใจโดยที่ไม่รู้สึกว่าต้องเรียนรู้โคตรสร้างอะไรซับซ้อนใหม่ ตัวเกมมีอะไรให้เลือกทำหลายอย่างที่ต้องตัดสินใจหน้างานให้สอดคล้องกับแผนระยะกลางของเราตลอดเวลา โดยที่ไม่มี downtime แบบน่ารำคาญ (ถ้าเป็นเล่นสายที่พื้นฐานยูโรแน่นนะ) คือโดยพื้นฐานต้องบอกก่อนว่าผมชอบเกมแนว Area Control อยู่แล้ว แล้วเกมโดนๆของสายนี้สำหรับมีน้อยมาก (El Grande, Dominant Spacies นี้ตัวท๊อป) ส่วนหนึ่งคือเกมแนวนี้มันดิ้นยากนิดนึง ถ้าดัดแปลงมากก็มักจะฟุ้งเกินจำเป็น แล้วส่วนตัวผมคิดเกมนี้ผสมของเล่นพื้นๆที่มีอยู่แล้วมาผสมเข้าไปในระบบที่ผมชอบได้อย่างลงตัวมาก นี้ถ้าให้ยกมาแค่คะแนนการออกแบบกลไกเกมอย่างเดียวเกมนี้เอาไปอยู่หมวดกบโปรด

หลักๆคือมันจับอารมณ์แบบที่ Area Control พึงมีในแง่มันจะมาแย่งแต้มตรงนี้เราไหมนะ อ่ะเดี๋ยวมอนสเตอร์มันจะมาตรงนี้ ถ้าเพื่อนเดินหนีนี้เราตายห่าหมดเลยนะ อ่ะตรงนี้เปิดฉากตีได้แต้มบาน หรือแบบเมิงจะย้ายเกาะกูทำไมจะเดินไปเก็บของก่อน คีย์สำคัญของเกมนี้คือมันต้องใช้ฮีโร่เราเป็นตัว Drop point ของโกเลมตัวใหม่ ทำให้ตอนจะเดินฮีโร่ไปมานี้มีเรื่องต้องคิดหลายระดับ แต่ก็ไม่ได้บีบเรามากขนาดนั้นเพราะตัวโกเลมที่เกิดมาแล้วก็ยังจ่ายแต้มเพื่อเดินได้

อย่างที่บอกคือแกนเกมไม่ซับซ้อนเลยเดินๆวางๆ แต่ลูกเล่นของการ์ดที่เราซื้อมาเพิ่มความสามารถนั้นทำให้เราต้องปรับแผนหน้างานตลอด ด้วยจำนวนแอคชั่นที่ไม่เยอะและยูนิตไม่สามารถเดินไปไหนมาไหนได้สะดวกทำให้ต้องคิดตลอดว่าจะเก็บแอคชั่นเอาไว้เดินหรือวางตัวใหม่ดี ระบบค่อยๆเปิดแต้มแผนที่มาก็ถือว่าไม่มากไม่น้อยไปคือให้ลุ้นกำลังดี กับมีการวางแผนล่วงหน้าได้ประมาณนึงว่ารอบนี้จะเล่นสายแต้มน้อยหรือจะไปรุมบู้เอาพื้นที่ใหญ่ เพราะในยุคสุดท้ายเปิดมาใบแรกชนะได้แค่สองแต้มแต่ใบสุดท้ายนี้ได้ที่ล่ะสิบ ไอเดียมอนสเตอร์ก็ช่วยเพิ่มเลเยอร์แจกแต้มให้แต่ละเกาะมีมูลค่าแตกต่างกันไป
#### "คือความนานมันอารมณ์ประมาณเหมือนต้องเล่น El Grande แล้วมี Scoring Round รอบที่ 4 รอบที่ 5 ทั้งๆที่จบตั้งแต่รอบที่ 3 ก็สวยมากแล้วอารมณ์กำลังดีเลย"


ส่วนที่ดึงอารมณ์อยากจะกางชิ้นใหญ่สุดของเกมนี้คือ..... นาน ...... นานเกินไปเยอะ แบบไขมันส่วนเกินชัดๆ คือข้างกล่องมันบอก 90-120 นาทีนี้มันเล่นยังไง กูงง เล่นต่ำๆนี้ประมาณ 3 ชั่วโมง (นี้เล่นกันแบบไม่มี AP นะ ถ้ามีสายพวก AP นี้อาจจะมี 5+) ซึ่งเอาจริงๆก็ไม่ใช่เวลาที่เยอะ แต่ฟิลลิ่งตอนเล่นมันแบบจบตอนยุคสองเลยนี้กำลังเจ๋งอ่ะ คือเกมมันยังสนุกอยู่นะ ให้เล่นต่อก็จนจบก็ไม่คิดจะค้านอะไร แต่รู้สึกว่ามันนานไปเทียบกับ weight คนเล่นส่วนมากจะโดนหลอกเพราะยุคแรกนี้ 30 นาทีจบ ยุคสองนี้ 60 นาที พอมายุคสามนี้ 90 นาที!!! สาเหตุเพราะระบบจบยุคของเกมมันไม่นิ่ง ขึ้นอยู่กับว่าการ์ดพื้นที่ออกมาครบ 5 ชนิดหรือยัง ถ้ายังก็เพิ่มรอบไปเรื่อยๆ ทำให้ยุคหลังๆที่มีการ์ดมอนสเตอร์มาเพิ่มมันโอกาสจบช้ามีสูง แต่เนื่องจากยังชอบเกมนี้อยู่ก็กำลังคิดหาวาเรี้ยนดีๆที่ช่วยลดเวลาตรงนี้อยู่ ที่โดนกระชากมาอยู่กบโอเคเพราะรู้สึกเวลาประมาณนี้อยากก็อยากจะกาง Dominant Spacies มากกว่า


มินิของเกมนี้ตัวค่อนข้างเล็ก ตอนแรกเห็นสายหุ่นแอบติกันทุกคน (ส่วนตัวผมเฉยๆคิดว่าก็โอเคดี) แต่พอเล่นแล้วก็เข้าใจได้ทันทีว่าที่วางมันแทบจะไม่พอเลยในช่วงท้ายเกมมีล้นออกนอกเกาะกันตลอด ตรงนี้ยังไม่กับปัญหาว่ามันบังไอคอนที่เราอยากรู้เลยต้องมีแอบเลื่อนๆนิดๆตลอด คือเกาะก็ใหญ่นะ มินิก็ทำมาขนาดพอดี แต่ของมันเยอะจริงๆ แต่เอาจริงๆสำหรับผมเกมนี้เป็น cube ล้วนก็ไม่ได้มีปัญหาอะไรนะเพราะตอนเล่นมันไม่มีธีมอะไรอยู่แล้วแห้งมาก

ปกติเกมจะใช้ไอคอนเป็นหลักส่วนตัวคิดว่าดูง่ายมากพอคุ้นก็แทบไม่ต้องตีความเพิ่ม แต่ถ้างงเกมจะมี player aid อันใหญ่มาให้ก็ถือว่าดี ตอน KS ผมกดเอา Deck แบบมีภาษาอังกฤษกำกับมาด้วย แต่ลองใช้แล้วไม่ชอบเลย เพราะว่ามองกลับหัวแล้วอ่านความสามารถไม่ออก ชอบแบบไอคอนที่มีกับกล่องมากกว่าเยอะ

ข้อเสียเล็กๆที่ชวนหงุดหงิดเล็กน้อยคือของเอากลับลงกล่องไม่ได้ วิธีที่คิดว่าดีที่สุดคือต้องทิ้งถาดไปอันนึง (เกมมีสองอัน) ซึ่งเป็นอันที่เก็บตัวทหารตัวเล็กๆ แล้วค่อยยัดกลับไปใหม่ อีกเรื่องคือคิดว่าเล่นห้าคนน่าจะนานไป (5th player นี้ KS Goal ด้วย) คิดว่าเกมนี้เล่นสี่คนจะพอดีกว่า

จุดที่คนอาจจะชอบหรือไม่ชอบก็คือแผนที่ในเกมมันไม่นิ่งเนี่ยล่ะตอนแรกกะใช้มูฟเดียวเดินอ้าวเพื่อนย้ายเกาะมาต้องคิดใหม่ หลายครั้งคนก็ย้ายเพราะกะว่าจะเคลมการ์ดโบนัสเฉยๆก็มี แล้วด้วยความที่ใครๆก็ย้ายเกาะได้ตัวเกมมันเลยไม่เอื้อให้กับสายวางแผนเกมยาวมากเพราะพื้นที่ในเกมไม่นิ่ง เป็นเกมที่เน้นแผนระยะกลางแบบยืดหยุ่นมากกว่า (เอาจริงๆก็เป็นระยะปกติของเกม Area Control ทั่วไปแหละ)

ในหลายๆแง่ตอนเล่นแล้วเกมนี้ค่อนข้างจะไร้ธีม แต่มันมีการเขียน Lore สร้างจักรวาลของเกมมาเยอะแบบหนักแน่นอยู่ ทุกอย่างมีวิธิอธิบายกับเนื้อเรื่องของเกมให้ แต่ตัวเกมมันสื่อไปไม่ถึง (Encounter เปิด event นี้มาอารมณ์เดียวกับ Scythe เลย ไม่เห็นมันจะช่วยให้รู้อินตรงไหน ส่วนมอนสเตอร์นี้เหมือนถุงแจกแต้มมากกว่าของที่เราต้องกลัวเพราะชนะง่ายมาก) ส่วนหนึ่งเพราะเนื้อเรื่องมันอาจจะแฟนตาซีแบบทำความเข้าใจโครงสร้างมันยากหน่อย สุดท้ายก็คือทหารเดินไปเดินมานั้นแหละไม่ซับซ้อนอะไร แต่ตอนเราไปอ่านเนื้อเรื่องมันก็โอเคอยู่นะ

เกมนี้เป็น KSE ที่ (เค้าบอกว่า) ตั้งใจจะพิมพ์แค่ครั้งเดียวและไม่ผลิตขายแบบลงรีเทลตามร้าน (เกม Barbarians: The Invasion ของค่ายนี้ก่อนหน้าก็แบบนี้แต่เกมนั้นส่วนตัวเล่นแล้วไม่ค่อยสนุก) ถ้าสนใจตอนนี้ก็อาจจะต้องรีบตามหานิดนึง หรือไม่ก็รอเค้าเอามาผลิตซ้ำ แต่ ณ ตอนที่เขียนเห็นใน Late Pledge ของเกม Volfyirion ยังกดได้อยู่ (Volfyirion เป็นการ์ดเกมสองคนในจักรวาลของ Mysthea เนี่ยแหละ เอาจริงๆผมไม่สนใจเท่าไร แต่กดๆไปเพราะ มินิมังกรของเกมนี้มันเอามาใช้กับ Mysthea ได้ ทาสการตลาด ฮาๆ)

> 😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก
> 
> 😁 **กบชอบ** - พร้อมจะเล่นตลอด
> 
> 🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์
> 
> 😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่
> 
> 🖕 **กบไม่เล่น** - ไม่ตรงจริต ชวนก็ไม่เล่น
> 
> **อนึ่ง :** เป็นความรู้สึกในความ **"อยากจะหยิบมาเล่นไหม?"** ของผมเอง ไม่ได้เกี่ยวอะไรกับคุณภาพของเกม ดูให้เป็นแค่ **"อีกความคิดเห็นหนึ่ง"** เท่านั้นก็พอนะครับ :)




---

