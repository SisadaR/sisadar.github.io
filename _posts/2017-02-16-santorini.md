---
layout: post
title: Santorini
author: sisada
image: assets/boardgames/etc/santorini.jpg
categories: [board games]
tags: [bite size, กบโอเค]
---
[**Thought** เป็นหมวดว่าด้วยความคิดเห็นสั้นๆเกี่ยวกับเกม ยังไม่เป็นรีวิวเต็มตัว]

เกมนี้เป็น abstract เบาๆ(แต่มีอะไรให้คิดเยอะ) ที่เล่นแล้วสนุกกว่าที่คาดไว้เยอะมาก ค่อนข้างประทับใจ

กติกาง่ายอธิบายจบใน 30 วินาที คือเราจะมีตัวเดินคนล่ะ 2 ตัวแต่ล่ะตาเราก็เลือกมาตัวนึง จับเดินแล้วก็ตามด้วยวางชั้นของตึกต่อขึ้นไปเรื่อยๆ ตัวตึกมี 4 ชั้น (3 ชั้น + โดมหลังคา) ถ้าเราสามารถเอาตัวคนงานเราไปยืนบนชั้น 3 ได้ก็จะชนะ ข้อจำกัดก็มีเล็กน้อยตรงไปยืนบนโดม(ชั้นที่ 4)ไม่ได้ กับเวลาเดินขึ้นต้องค่อยๆเดินขึ้นที่ล่ะชั้น แต่เวลาโดดลงนี้ลงกี่ชั้นก็ได้

ตอนเล่นให้อารมณ์เหมือน OX ฉบับเราต้องขยับตัวคนงานเพื่อไปวางสัญลักษณ์ ในแง่ที่ว่าเราพยายามขยับมูฟของเราให้เข้าใกล้ชัยชนะแต่ต้องต้องพยายามขัดอีกฝ่ายไปพร้อมกัน พอฝ่ายนึงวางได้สามชั้นรอเดินเข้า อีกฝ่ายก็จะรีบเดินมาวางหลังคาบล๊อกไว้ ง่ายๆแต่สนุก (เกมลึกกว่า OX เยอะนะ แค่ผมยังนึกตัวอย่างสวยๆกว่านี้ไม่ออก หมากรุกก็ดูจะห่างไปหน่อย)

กิมมิคที่ทำให้เกมไม่น่าเบื่อคือการ์ดเทพเจ้าที่จะเป็นพลังพิเศษให้กับเรา แต่คนจะได้การ์ดไม่เหมือนกัน ตัวการ์ดมีเยอะใบ ลูกเล่นก็โกงๆเล่นสนุกดี (แต่ตัวที่ความสามารถรู้สึกโกงจนมั่วซั่วเยอะตัวเหมือนกัน) ความสามารถก็มีตั้งแต่พื้นๆเข้าใจง่ายอย่างสร้างได้สองชั้น เดินได้สองช่อง ไปจนถึงพึลึกพิลั่นแบบแค่เอาคนงานสองตัวมาเจอหน้ากันที่ชั้นเดียวกันก็ชนะไปเลย เพราะว่าได้รับพลังจากเทพแห่ง 'ราคะ' (Eros)

คือตอนแรกผมนึกว่าเกมน่าจะเด็กๆ แบบเล่นแล้วหาวเลยไม่สนใจ ราคาก่อนจะได้เล่นก็คิดว่า 'แพงฉิบหาย' แต่พอดีคุณแฟนยอมจ่ายตังซื้อเอง ผมเลยมีโอกาสได้เล่น พอเล่นแล้วก็ เออ.....คำว่าราคาแพงกระเด็นหายไปจากหัวอย่างว่องไว สองวันแรกเล่นไปเป็นสิบรอบ (คือก็ยังแพงอยู่ดีนะ แต่รู้สึกว่ามันคุ้ม)

ผมซื้อมา 2800 แต่ว่ามันเป็นราคา base game + expansion เอาจริงๆก็ถือว่าไม่ได้แพงอะไรขนาดนั้น ถ้าไม่อยากจ่ายแพงรอตัว Retail (เข้าใจว่ามาตอนกลางปี) แบบไม่มีตัวเสริมที่เพิ่มการ์ดเทพใหม่ๆกับโหมดเล็กๆ ก็น่าจะเหลือประมาณ 1800-2000 (เท่าที่มีในตัวหลักก็เล่นได้บ่อยมากแล้ว)

ด้วยความที่เนื้อเกมมันเป็น abstract game ที่ไม่ได้ซับซ้อนมาก ถ้าผู้เล่นฝีมือห่างกันมากพอเล่นยังไงก็ไม่มีทางชนะ แต่อารมณ์ที่ต้องคอยเปลี่ยนแผนรับมือพลังเทพของอีกฝ่าย พร้อมกับหาทางใช้พลังเทพของเราให้คุ้มก็เป็นอะไรที่สนุกดี ฝั่งที่ฝีมือเหนือกว่าเยอะเล่นแล้วไม่ง่วง.......กับอีกเรื่องตรงที่เพราะมันคิดไปข้างหน้าได้แบบมี sub-state เยอะ ถ้าเจอสาย AP ก็อาจจะต้องรอจนง่วงได้

จริงๆผมชอบ Taluva มากกว่า (ชอบมากกว่าเยอะๆเลย) แต่อันนั้นมันเข้าถึงยากเกินไปนิดสำหรับมือใหม่ (กูจะทุบบ้าน ต่อบ้านไปทำไม?) แต่ Santorini นี้หยิบมากางได้บ่อยแน่ๆ component ก็สวยแนะนำให้มีติดไว้ในครัวเรือน จริงๆแอบคิดไว้เหมือนกันว่าเกมนี้มันน่าจะไปถึง SDJ nominees เป็นอย่างน้อยนะ