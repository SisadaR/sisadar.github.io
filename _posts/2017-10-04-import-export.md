---
layout: post
title: Import / Export
author: sisada
image: assets/boardgames/etc/import-export-2.jpg
categories: [board games]
tags: [thought, กบโอเค]
---
Import / Export การ์ดเกมระดับกลางเบาที่จับเอาระบบการเล่นของ Glory to Rome มารวมกับแนวคิดแบบ Economic (ถึงใน KS จะโปรยว่าเอาแนวคิด economic มาจาก Container แต่ผมคิดว่าก็ไม่ได้มีอะไรคล้ายขนาดนั้นนะ) จุดเด่นคือการ์ดไม่ซ้ำความสามารถ และแต่ล่ะใบมีวิธีการใช้งานที่หลากหลายขึ้นอยู่กับว่า 'เสียบ' ไว้ตรงไหน

ไอเดียหลักของเกมคือเราจะมีเรือขนสินค้าอยู่สองลำ เราจะต้องลงการ์ดสัญญาการซื้อขาย จากนั้นหาตู้สินค้าสีต้องการมาลงให้เต็ม จากนั้นก็ออกเรือเพื่อรับเงินและได้รับความสามารถพิเศษของการ์ดสัญญาการซื้อขายนั้นๆ (ซึ่งอย่างที่บอกว่ามีไม่ซ้ำกัน) เกมจะจบลงเมื่อผู้เล่นทุกคนมีเงินถึงจุดที่เกมกำหนดไว้ โดยการ์ดทุกใบในเกมจะทำทุกฟังชั่นคือ เป็นทั้งสัญญาซื้อขาย / ตู้สินค้า / แอ๊คชั่น / สินค้า (เป็นเงื่อนไขในการลงการสัญญาระดับสูงขึ้น)

ในแต่ล่ะตาผู้เล่นที่ผลัดกันเป็นคนนำจะเลือกระหว่างจั่วการ์ดในครบห้าใบ หรือจะต้องทิ้งการ์ดหนึ่งใบเพื่อทำแอ๊คชั่นที่ต้องการ (ต้องทิ้งใบที่ถูกต้องตามแอ๊คชั่นนั้น) ถ้าเลือกทำแอ๊คชั่น ผู้เล่นคนอื่นในวงก็ต้องเลือกว่าจะทิ้งไพ่หมวดเดียวกันตามเพื่อขอร่วมทำแอ๊คชั่นด้วยหรือว่าจะจั่วเติมมือก็ได้ ถ้าผู้เล่นมีการ์ดแอ๊คชั่นตรงกันเสียบอยู่ที่บอร์ดตัวเองก็จะได้ทำท่านั้นๆซ้ำเพิ่ม รวมๆก็ไม่มีอะไรซับซ้อน ส่วนที่ทำให้เกมยุ่งยากคือความเกี่ยวเนื่องและหลากหลายของที่เลือกที่สามารถทำได้ระหว่างเล่น

![alt tag](/assets/boardgames/etc/import-export.webp)

การหาเงินของเราจะมาจากการที่เราทำสัญญาส่งของและหาตู้สินค้าในจำนวนที่กำหนดไว้ (ซึ่งต้องการชนิดและจำนวนไม่เหมือนกัน) สิ่งที่ทำให้เกมนี้ขับเคลื่อนไปได้ก็คือการหาตู้มาลงเรือของเรา โดยมีทั้งลงจากมือเอง หรือจะใช้วิธีปล้นจากเรือที่ออกทะเลไปแล้วเอามาดื้อๆเลยก็ได้ เรือกลางทะเลที่ตู้สินค้าหายไปหมดแล้วก็จะกลับมาหาเจ้าของ ตรงนี้สำคัญมากเพราะเรือของเรามีจำนวนน้อย ทำให้เราต้องรีบส่งออก แล้วก็รีบหาทางทำให้เรือเราว่างเร็วที่สุดเพื่อเอามาใช้ต่อ (หลายครั้งก็ปล้นเรือตัวเองเนี่ยแหละ ตรงนี้ในแง่ธีมออกจะตลกๆอยู่เหมือนกัน แต่เอาจริงๆเกมนี้ไม่ได้เน้นธีมอยู่แล้ว) ตัวการ์ดถ้าเอามาทำฟั่งชั่นทำสัญญาซื้อขายแต่ล่ะใบจะมีความสามารถไม่ซ้ำกัน มีตั้งแต่พื้นๆอย่างได้เงินเพิ่ม หรือแบบอยู่ดีๆชนะเลยก็มี (แต่ต้องเรียงท่ามาก่อนนะ) ทำให้วิธีการเล่นของเราในแต่ล่ะเกมจะเปลี่ยนไปเรื่อยๆ

รวมๆถ้าชอบเล่น Glory to Rome อยู่แล้วเกมนี้ก็ถือเป็นอีกบรรยากาศที่เพลินดี (หาง่ายกว่าด้วยเพราะ GtR มัน OOP ไปนานล่ะ อีกเรื่องคือผมเกลียดงานอาร์ทของ GtR และ GtR Black Box โคตรๆเลยรู้สึกไม่ถูกชะตามากๆ แต่เกมสนุกนะ) แต่ถ้าไม่คุ้นก็จะเป็นเกมที่ใช้ learning curve สูงพอควร คือต้องเล่นซักสองรอบถึงจะเริ่มเข้าถึงในความสนุกของเกม คือ flow มันไม่ได้ยากอะไร แต่กว่าจะเชื่อมโยงได้ว่าแอ๊คชั่นไหนมันทำไปเพื่ออะไรก็อาจจะต้องใช้เวลาซักพัก เพราะทุกแบบมันเกิดจากการ์ดใบเดียว ที่ไม่ชอบคือตัวเกมไม่ได้ซับซ้อนอะไรมากมายแต่รูลเขียนได้บัดซบมาก วิธีเรียงลำดับการนำเสนอข้อมูลนี้ต้องพลิกกลับไปกลับมารัวๆ

> 🐸**[กบโอเค]** -- เป็นเกมกลางๆกางเพลินๆแบบกึ่งๆจะฆ่าเวลาที่สนุกดี ท่าในการเล่นก็ไหลไปตามแต่การ์ดในมือ ลูกเล่นหนึ่งการ์ดใช้ได้หลายด้านถ้าไม่ติดว่าเห็นมาตั้งแต่ Glory to Rome แล้วก็ถือว่า 'ว้าว' มาก ข้อเสียอันร้ายกาจคือ learning curve เวลาสอนคนใหม่กว่ามันจะเก็ทจนเริ่มทำคอมโบสนุกๆมาเล่นด้วยกันต้องใช้เวลานานหน่อย แต่ถ้าเป็นแล้วก็คุ้มค่าดี ถ้าชอบ Race for the Galaxy ก็น่าจะชอบเกมนี้มั้ง (ในแง่เกมทำ engine ท่าจากการ์ดไม่ซ้ำใบ)


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอดถ้ามีคนชวน

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบชูนิ้วกลาง** - ไม่ตรงจริตเป็นอย่างมาก ชวนก็ไม่เล่น



---



> 
> [**Thought** เป็นหมวดว่าด้วยความคิดเห็นสั้นๆเกี่ยวกับเกม ยังไม่เป็นรีวิวเต็มตัว]
> 
> 
> 

