---
layout: post
title: March of Ants- สงครามใหญ่โลกใบเล็ก
author: sisada
image: assets/boardgames/etc/march-of-ants.jpg
categories: [board games]
tags: [thought, กบชอบ]
---
เกมยูโรระดับกลางเบา แนว 4X (อีกแล้ว)ที่เราจะได้ควบคุมฝูงมดมาแก่งแย่งพื้นที่ในสวนหลังบ้าน สิ่งที่ทำให้เกมนี้โดดเด่นคือสามารถมอบประสบการณ์การเล่นแบบ 4X เต็มรูปแบบมายัดใส่ในเวลาแค่ 60 นาที ผลงานจาก Tim Eisner (The Grimm Forest) และ Ryan Swisher



---



สิ่งที่เป็นเอกลักษณ์อย่างหนึ่งของเกมนี้คือแอคชั่นมีน้อย....แบบน้อยมาก เล่นกันรอบล่ะไม่กี่แอคชั่น วนไปไม่กี่รอบ (สี่รอบ) ก็จบเกมแล้ว น้อยชนิดที่ไม่เหลือเวลาไปทำ engine หรือแม้กระทั้งใช้แอคชั่นทิ้งเล่นๆแม้แต่ครั้งเดียว แต่ตัวเกมเองก็ใช้วิธีการที่เรียกว่า **'รีแอคชั่น'** มาทดแทนจำนวนรอบที่มีน้อย ไอเดียคือทันทีที่มีคนทำแอคชั่นหลักอะไรก็ตาม คนที่เหลือในวงก็จะได้ทำรีแอคชั่นเล็กๆตามด้วยเสมอ

สิ่งที่เราทำได้ในแต่ล่ะตาคือ:
* **เดิน:** ขยับทหารของเรา 5 สเตป -- คนอื่นได้เดินคนล่ะ 1 สเตป
* **สำรวจ:** เปิดไทล์ใหม่ขึ้นมาวางต่อกับไทล์เดิม -- คนอื่นจะได้เกิดมดฟรี 1 ตัว
* **จั่วการ์ด:** จั่วการ์ดเพิ่ม -- คนอื่นจะได้ตัวอ่อนฟรี (ตัวอ่อนเอาไว้เปลี่ยนเป็นมดอีกที)
* **เล่นการ์ด:** มีหลักๆอยู่สามแบบคือ พัฒนามด , เหตุการณ์พิเศษ และ เป้าหมายพิเศษ (Objective) --คนอื่นก็จะได้สิทธิ์ในการทิ้งการ์ดในมือเพื่อจั่วใหม่


ตรงนี้ผมชอบในแง่ที่ระบบมันทำให้ผู้เล่นมีอะไรทำระหว่างรอบการเล่นเสมอและเนื่องจากมันได้ทำทุกคนเลยไม่ค่อยวุ่นวายแบบใน Scythe ที่ต้องมาคอยดูว่าคนอื่นจะได้รับโบนัสไหม



---



ความจำกัดกัดเขี่ยอีกอย่างคือเวลาจะทำแอคชั่นต้องใช้อาหาร แต่ว่าตอนจบรอบเราต้องจ่ายอาหารเลี้ยงทหารที่อยู่ในกระดานของเราด้วย ถ้าอาหารไม่พอก็ต้องเลือกให้มดทหารตาย หรือฆ่าตัวอ่อนทิ้งเพื่อเอามาเลี้ยงมดทหารเราแทน บรื้อ......

เรื่องสนุกพิลึกอย่างหนึ่งของเกมนี้คือมันมี Tech Tree ด้วย โดยจะมาในรูปแบบการ์ดที่เราสามารถเปลี่ยนแปลงกายภาพของมดทหารเราได้สามส่วน ได้แก่ส่วนหัว, ลำตัว และหาง แต่ล่ะส่วนจะเพิ่มความสามารถ passieve กับเรา อย่างส่วนหัวจะช่วยให้สู้ได้ดีขึ้น ส่วนลำตัวจะช่วยเพิ่มระยะเดิน และส่วนหางจะช่วยให้กินน้อยลง และการ์ดแต่ล่ะใบก็จะมีความสามารถเสริมแหกกฎเกมที่แตกต่างออกไป (แต่ใช้ได้แค่ผลของใบบนสุด) ความสามารถส่วนตัวคิดว่าทำธีมออกมาได้ดีนะ คือเอาพวกแนวคิดของมดจริงหลายพันธ์มาใช้

ในฝั่ง สำรวจ (eXplore) เราจะเริ่มที่จุดกลางของแผนที่เหมือนกัน เกมเรียก The Grate Turnnel จากนั้นก็จะได้หยิบไทล์สำรวจเปิดแผนที่ไปเรื่อยๆ ตัวไทล์แผนที่ก็จะคล้าย Eclipse ตรงที่มีจุดเชื่อมต่อแต่ล่ะด้านไม่เหมือนกัน แผนที่บางอันก็จะมีรูหนอน (ตอนอ่านรูลครั้งแรกนี้มีแอบขำเพราะล้อได้เนียนมาก) ที่เกิดจากหนอน ไส้เดือนเจาะไว้ทำให้มันเชื่อมต่อกับรูหนอนอื่นๆด้วย แต่บางไทล์ก็จะมีตะขาบเฝ้าอยู่ต้องกำจัดทิ้งก่อนถึงจะเอาพื้นที่ไปใช้งานต่อได้

รูปแบบของการ ขยาย (eXpand) และขุดค้น (eXploit) เกมนี้จะต่างจากเกมอื่นนิดนึงตรงแต่ล่ะไทล์จะมีช่องทรัพยากรหลายช่องและผู้เล่นหลายคนสามารถจับจองช่องในไทล์นี้ร่วมกันได้ โดยจะไม่มีการตีกันแต่อย่างใด ทรัพยากรในเกมก็จะมีอยู่แค่สามแบบได้แก่อาหาร (เอาไว้ทำแอคชั่น กับเป็นอาหาร) , ตัวอ่อน (รอไว้สร้างทหาร กับจ่ายค่าเล่นการ์ด) และการ์ด แต่ว่าทันที่ที่มีมดเยอะกว่าจำนวนช่องเก็บของในตอนจบรอบล่ะก็ จะมีการต่อสู้กันเกิดขึ้น

การ ทำลาย (eXterminate) เกมนี้จะเกิดจากการไปโจมตีตะขาบที่มาพร้อมกับไทล์สำรวจ หรือว่าในไทล์มีมดยืนกันอยู่มากกว่าจำนวนช่องทรัพยากร โดยจะสู้กันตอนท้ายรอบทีเดียว เวลาสู้ก็จะมีเงื่อนไขนิดหน่อยที่เช็คว่าใครสู้กับใคร พอได้แล้วก็จะวัดพลังโดนการเอาจำนวนมดที่แต่ล่ะฝ่ายมี + จำนวนการ์ดส่วนหัวที่เราอัพเกรดไว้ + พลังของการในมือ (การ์ดทุกใบสามารถทิ้งเพื่อเอาเลขในการ์ดมาใช้แทนพลังต่อสู้ได้) ใครเยอะกว่าก็ชนะไป ฝ่ายแพ้จะตายเท่ากับจำนวนทหารของฝ่ายชนะ แต่ฝ่ายชนะจะเสียแค่ครึ่งเดียวของทหารฝ่ายแพ้



---



ระบบบาลานซ์ที่น่าสนใจอย่างหนึ่งของเกมคือหนึ่งรอบจะจบลงเมื่อมีคน **'ผ่าน'** สองคน ไม่ใช่ผ่านทุกคน และคนที่ผ่านก่อนทุกๆครั้งที่ถึงตาตัวเองแม้จะไม่ได้ทำอะไร แต่ว่าจะได้รับอาหารเพิ่มมาฟรีๆ ตรงนี้ทำให้เกิดผู้เล่นที่หาทรัพยากรได้น้อยในรอบก่อนหน้า สามารถที่จะ **'เร่ง'** ให้จบรอบได้เร็วขึ้น เพราะเกมนี้จะทำอะไรก็ต้องใช้อาหาร ถ้ามีเยอะอยู่คนเดียวก็จะโดนผู้เล่นที่เหลือเร่งจบรอบอยู่ดี

เกมนี้เล่นแค่สี่รอบจบ แต้มหลักๆจะมาจากการยึดพื้นที่, ต่อสู้, พัฒนามด(ทุกๆเซทหัว,ตัว,หาง สามส่วนได้แต้ม), คือถ้ามองกลับมาเป็นเกมแนว 4X แล้วก็จะพอถูไถได้ว่าครบทุกมิติมาก

> 🐸**[กบชอบ]** -- ความประทับใจหลักคือมันเป็นเกม 4X ฉบับ Express ที่ทุกย่นย่อมาเล็กจิ๋ว (กล่องก็เล็ก) โดยที่ยังเก็บอารมณ์ของเกมแนวนี้ไว้ได้ครบถ้วนดี ข้อดีที่มากๆคือจบในหนึ่งชั่วโมง กติกาก็เข้าใจไม่ยาก
> 
> ข้อเสียสำหรับผมคือเกมมันหาจังหวะกางยากนิดนึงสำหรับวงเกมหนัก เพราะมัน **'เยอะ'** เกินคั่นเวลา แต่ก็ไม่ **'ลุ่มลึก (depth)'** พอ (ด้วยความที่มันไม่มีสายเฉพาะทางเน้นเล่นหน้างานไปเรื่อยๆ) สำหรับเกมมีเนื้อหนัง แต่คิดว่าในวงระดับกลางเกมนี้น่าจะได้กางบ่อยกว่า เลยทำให้น่าเสียดายอยู่เหมือนกัน เพราะที่ชอบไอเดียการออกแบบมันหลายอย่าง แต่ดันไม่รู้จะกางตอนไหน
> 
> ความฉลาดในการแก้ปัญหาที่น่าสนใจของเกมนี้คือให้ทุกฝ่ายเริ่มที่ไทล์กลาง -- คือในเกม 4X ปกติเราจะต้องเริ่มกันคนล่ะมุมแล้วค่อยๆมาเจอกันใช่มะ? แต่เกมนี้ทุกคนจะเริ่มจากตรงกลางแล้วค่อยๆขยายที่ออกไป แล้วเริ่มต่อสู้กันเมื่อพื้นที่เริ่มเต็ม ข้อดีคือมันทำให้ผู้เล่นไม่ต้องเสียเวลา **'เดินหากัน'** และระบบที่ว่าจะต่อสู้ต่อเมื่อมีมดเยอะเกินจำนวนช่องเก็บทรัพยากร ก็ช่วยเสริมบรรยากาศให้ผู้เล่นช่วยกันเปิดไทล์ และตลบหลังออกทหารมาเพิ่มได้น่าสนใจ เพราะระยะระหว่าง node ในแผนที่มันสั้นมาก
> 
> สำหรับตัวเสริมมันก็เพิ่มโมดูลย่อยๆมาหลายอันอยู่ อย่างมดงานตัวใหญ่ที่มาพร้อมกับความสามารถพิเศษ มีจับแมลงตัวเล็กๆไปทำเป็นฟาร์ม (ตามโลกจริงที่มีการค้นพบว่ามดบางชนิดมีแนวคิดการทำฟาร์มด้วย) มีเชื้อโรคที่เอาไว้เกาะกับมดคนอื่นแล้วเราได้ประโยชน์ มี **'บอส'** ที่เป็น NPC เก่งพิเศษโผล่ออกมาให้รุมสู้ (บอสก็คือพวกแมลงตัวใหญ่ๆอย่างตะขาบยักษ์, แมงมุม, แมลงเต่าทอง ไรงี้) ข้อดีคือมันเพิ่ม depth ให้กับเกมให้มีอะไรทำมากขึ้นมาก แต่ข้อเสียก็อาจจะเป็นที่มันอาจจะเพิ่ม rule overhead เยอะไปหน่อยสำหรับคนที่เพิ่งมาเล่นเกมนี้ครั้งแรก
> 
> ถึงด้าน story กับบรรยากาศจะไม่เด่นมาก แต่ผมก็ยังคิดว่าเกมนี้เป็นเกมแนวยูโร 4X ที่ดีทีเดียวนะ


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอด

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบไม่เล่น** - ไม่ตรงจริต ชวนก็ไม่เล่น

**อนึ่ง :** เป็นความรู้สึกในความ **"อยากจะหยิบมาเล่นไหม?"** ของผมเอง ไม่ได้เกี่ยวอะไรกับคุณภาพของเกม ดูให้เป็นแค่ **"อีกความคิดเห็นหนึ่ง"** เท่านั้นก็พอนะครับ :)



---



> 
> [**Thought** เป็นหมวดว่าด้วยความคิดเห็นสั้นๆเกี่ยวกับเกม ยังไม่เป็นรีวิวเต็มตัว]
> 
> 
> 

