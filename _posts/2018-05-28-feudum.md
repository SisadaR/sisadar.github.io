---
layout: post
title: Feudum
author: sisada
image: assets/boardgames/etc/feudum.jpg
categories: [board games]
tags: [thought, กบโปรด]
---
เกมยูโรระดับหนัก ในโลกแฟนตาซีนิดๆยุคกลางที่จะให้เรามาพัฒนาดินแดน, ขับเคลื่อนสมาคมการค้า, ต่อสู้ชิงตำแหน่งเจ้าเมือง, เดินทางทำมิชชั่นลับ ผลงานแรกของ Mark Swanson อันมีจุดเด่นที่เกม **'ขาย'** ไว้ตอน KS คือเป็นเกมที่พร้อมนำเสนอความลุ่มลึกในระดับเดียวกับ Terra Mystica, Dominant Spacies, Caylus และ Brass (กบโปรดหมด ยกเว้น Terra Mystica ) ซึ่งพอเล่นแล้วก็พบว่า **'ไม่ใช่ราคาคุย'**


---



ภาพรวมของเกมนี้อาจจะอธิบายยากซักนิด เพราะมันเป็น sandbox ขนาดใหญ่ที่รวมเอากลไกเกมยูโรชิ้นใหญ่มาใส่รวมกัน ดั่งของเล่นที่รอให้ผู้เล่นเอาไปสร้างปราสาททรายได้เอง โดยชิ้นใหญ่ที่เห็นได้ชัดหน่อยคือมันเป็นเกมแบบ Majority Control (แบบหลายมิติ) ที่ใช้ระบบ Economic แบบผู้เล่นจัดการเองในการเดินเกม

ในแง่การเล่นทั่วไปแล้ว แต่ล่ะตาผู้เล่นจะเลือกการ์ดแอ๊คชั่น 4 จาก 11 ใบแล้วผลัดกันเล่นทีล่ะใบ ( เป็นระบบ programing เล็กๆ ส่วนการ์ดสามารถเอามาใช้ใหม่แต่ล่ะรอบได้ ) แต่ล่ะแอ๊คชั่นค่อนข้างคลีนไม่ซับซ้อน โดยหลักแล้วจะเป็นพาคนงานหนึ่งถึงสามตัวเดินไปบนแผนที่พร้อมกับวางแท่น influance ไปตามเมือง ตรงนี้จะเป็น mini-majority control ที่คนแรกที่วางจะได้เป็น **'เจ้าเมือง'** คนที่มีทีหลังก็จะเป็น **'ไพร่'** แต่ถ้าตอนหลังฝ่ายไพร่เพิ่มคนเยอะกว่าก็จะกลายเป็นเจ้าเมืองแทน ที่บอกว่ามินิก็เพราะว่าในแต่ล่ะเมืองวางได้แค่สามแท่งและจากผู้เล่นสองคนเท่านั้นเอง ลูกเล่นตอนเดินทางอีกอย่างคือ ในหลายพื้นที่มันเดินแบบปกติไม่ได้ต้องไปซื้อยานพาหนะมาใช้ มีสามแบบคือ เรือ,เรือบิน,เรือดำน้ำ แต่ล่ะอันก็เดินทางไปได้ในพื้นที่แตกต่างกันไป ทับซ้อนกันบ้าง เป็นทางเฉพาะบ้าง

> ใน bgg เกมนี้ถูกโหวตให้ weight สูงถึง 4.56 (ณ ตอนที่เขียน) แต่ส่วนตัวคิดว่ามันไม่ถึงนะ คือมันเป็นเกม weight 3.5 หลายๆเกมมารวมกันใน space หนึ่งทำให้กติกามันดูเยอะเท่านั้นแหละ




---



ตัวคนงานจะเป็นคิวป์ขนาดใหญ่ แต่ล่ะหน้าก็จะแทนคนงานทั้งหกแบบ ได้แต่ ชาวนา, พ่อค้า, นักประดิษฐ์, อัศวิน, ขุนนาง และพระ ซึ่งแต่ล่ะตัวก็จะมีโบนัสเสริมเวลาทำแต่ล่ะแอ๊คชั่นอีกที (เป็นพระได้เดินเพิ่ม, เป็นขุนนางก็ไล่ชาวบ้านได้, เป็นอัศวินก็จะได้ influance ฟรี ไรงี้) แต่ฟังชั่นหลักที่เราจะได้ใช้บ่อยกว่า อย่างอื่นก็คือ แต่ล่ะคนงานจะช่วยเพิ่ม **'สถานะในสมาคม'** ที่ชนิดคนงานนั้นสังกัดอยู่ให้กับเรา

องค์ประกอบหลักที่จะเป็นตัวขับเคลื่อนระบบอุปสงค์อุปทานในเกม (ระบบเศรษฐกิจในเกมนี้ขับเคลื่อนด้วยผู้เล่น 100%) คือ **'สมาคม'** ทั้ง 6 ที่จะถูกควบคุมด้วยผู้เล่นตามแต่สถานะในสมาคมนั้น

โดยทั่วไปแล้วแต่ล่ะสมาคมจะมีตำแหน่งอยู่สามอันดับ คือหัวหน้าสมาคม, ผู้ชำนาญงาน และเด็กฝึกงาน เราจะไปอยู่ต่ำแหน่งไหนก็ขึ้นอยู่กับ **'สถานะในสมาคม'** ที่ได้มาจากการที่เรามีคนงานที่ทำงานเกี่ยวกับสมาคมนั้น กับชนิดของเมืองที่เราเป็นเจ้าเมืองอยู่ คือในมุมหนึ่งแล้วไอเดียของเกมก็คือการที่เราเดินทางไปยึคพื้นที่/อัพเกรดเมืองเนี่ย ก็เพื่อที่จะเพิ่มสถานะในสมาคม เพราะว่าเวลาถีงรอบคิดแต้มเราจะได้แต้มตามตำแหน่งที่ยืนในสมาคม (แต่เกมมันเปิดโอกาสให้เราเล่นสายอื่นด้วยนะ)


---



แน่นอนว่าถ้าแค่นี้เกมมันคงไม่ใช่เกมระดับหนัก ความซับซ้อนชิ้นใหญ่ของเกมนี้ก็คือการทำงานและความสัมพันธ์ของแต่ล่ะสมาคมเนี่ยล่ะ ซึ่งโดยพื้นฐานแล้วผู้เล่นทุกคนสามารถจะทำการค้ากับสมาคมได้เพื่อซื้อของโดยตรงตามนี้
* **สมาคมชาวนา:** ส่งผลผลิตในดินแดนที่เราเป็นเจ้าเมืองไปแลกเงินกับอาหาร
* **สมาคมพ่อค้า:** ซื้อสินค้า อันเป็นวิธีหลักในช่วงต้นเกมในการหาของไปใช้
* **สมาคมนักประดิษฐ์:** ซื้อยานพาหนะ เอาไว้เดินทางไปโซนอื่น
* **สมาคมอัศวิน:** ซื้อแท่ง influance ที่เอาไว้ใช้ยึดพื้นที่ กับจ้างสัตว์ประหลาดมาช่วยสู้
* **สมาคมขุนนาง:** ซื้อตราประทับเพื่อเอาไว้อัพเกรดเมืองขั้นสูงสุด กับ เอาไว้เคลมมิชชั่นจบเกม
* **สมาคมบาทหลวง:** ซื้อเครื่องประดับเพื่อเอาไว้ใช้ช่วยเพิ่มผลผลิตในเมือง


ความน่าสนใจคือเวลาผู้เล่นเอาเงินไปลงสมาคมพวกเนี่ย เงินมันจะกระจายไปให้กับผู้เล่นที่มีตำแหน่งในสมาคมนั้นๆด้วย (เลยเป็นอีกเหตุที่ต้องมาแย่งกันเพราะเป็นแหล่งรายได้ เอาไว้ซื้อของจากสมาคมอื่นมาเล่นต่ออีกที) อีกหนึ่งไฮไลท์คือผู้เล่นที่เป็นหัวหน้าสมาคมยังสามารถที่จะ **'ผลัก'** ของในสมาคมของตัวเองไปยังสมาคมที่อยู่ถัดไป ส่วนผู้เล่นที่เป็นผู้ชำนาญงานก็สามารถที่จะ **'ดึง'** ของจากสมาคมก่อนหน้าเข้าสมาคมตัวเองได้ด้วย เพราะเกมนี้สมาคมจะมีความสัมพันธ์กันแบบวงกลม ที่แต่ล่ะสมาคมจะต้องการของจากสมาคมก่อนหน้ามาเข้าตัวเพื่อไว้เป็นทรัพยากรเอาไว้ให้ผู้เล่นเอาไปใช้อีกที

ไอเดียมันก็จะประมาณ -- หัวหน้าสมาคมชาวนาเอาสินค้า (ที่ผู้เล่นส่งมาแลกอาหาร) ที่มีอยู่เยอะ **'ผลัก'** ไปให้สมาคมพ่อค้า หรือผู้ชำนาญงานจากสมาคมนักประดิษฐ์ก็จะ **'ดึง'** สินค้าจากพ่อค้ามาเข้าสมาคมตัวเอง แต่ของบางอย่างเวลาย้ายสมาคมสถานะจะเปลี่ยนไปเลยอย่างเช่นของจากสมาคมนักประดิษฐ์พอไปถึงสมาคมอัศวินก็จะกลายเป็นแท่ง influance แทน

ส่วนคำถามว่าทำไปทำไมก็คือเพราะทำแล้ว **'ได้แต้ม'** นั้นเอง โดยจำนวนแต้มก็จะขึ้นอยู่กับจำนวนของที่เอาไปส่ง เจ้าของสมาคมจะได้แต้มเยอะกว่า แต่ว่าตัวผู้ชำนาญงานก็จะได้จั่วการ์ดโบนัสเพิ่มแทน (มีปลีกย่อยอีกประมาณหนึ่งแต่เอาเป็นว่าประมาณนี้แหละ) ตรงนี้ก็แล้วแต่แนวทางของผู้เล่นในกลุ่มล่ะว่าของแบบไหนจะมีมากมีน้อย



---



ด้วยความที่เกมนี้ระบบสมาคมมันสำคัญมาก อีกเลเยอร์ก็คือเมืองระดับสูงสุด (ในเกมเรียก Feudum ตามชื่อเกม) ที่พอเราพัฒนาเมืองไปจนสุดเราจะได้เลือกว่าจะให้เมืองนี้สนับสนุนสมาคมไหนเป็นพิเศษ ถ้าเลือกแล้วเจ้าเมืองจะได้เพิ่มสถานะในสมาคมนั้นได้มากกว่าวิธีปกติสามเท่า แต่ว่าเจ้าเมืองเล็กก็มีข้อเสียคือชนิดของเมืองมันไม่นิ่งอันเกิดจากการที่เราอาจจะอยากพัฒนาเมืองเพื่อเอาแต้ม (เป็นอีกสายการเล่นในเกมคือสายนักพัฒนา) แต่ความสามารถที่ยิ่งใหญ่ก็มาพร้อมกับความรับผิดชอบที่ใหญ่ยิ่ง คือเจ้าเมืองระดับ Fuedum จะต้องแสดงความจงรักภักดีต่อกษัตริย์ด้วยการ **'ต่อสู้'**

ระบบต่อสู้ในเกมจำเป็นต้องใช้การ์ดแอ๊คชั่น พอเล่นก็เทียบพลังโจมตีกับป้องกันกันง่ายๆแค่นั้น แต่เกมออกแบบให้ฝ่ายตีต้องหาพวกมาช่วยเยอะหน่อย อย่างเช่นจ้างสัตว์ประหลาดจากสมาคมอัศวิน ไม่ก็เอาอัศวินมาตีเพราะสามารถบูสพลังโจมตีได้เยอะ ไม่ก็เอาขุนนางมาไล่ไพร่ออกไปก็ได้ หรือจะมาสายพ่อค้าที่เอาเงินฟาดหัวไล่เจ้าเมืองคนเก่าออกก็ได้เหมือนกัน

แต่ประเด็นคือถ้าตีสำเร็จเราจะได้รับสิทธิ์ในการวาง disc ที่จะป้องกันแต้มลบในตอนนับคะแนนได้ แต่ว่าไอ้แต้มลบนี้มีที่ว่างสามอัน ทำให้สายครองเมืองใหญ่ต้องทำตัวเกเรหน่อย เพราะต้องตีให้ชนะอย่างน้อยสามครั้ง แถมต้องระวังสายตีคนอื่นมายึดเมืองเราอีกต่างหาก (เพราะเค้าอาจจะอยากได้เมืองไปเพิ่มสถานะในสมาคม)



---



กิมมิคน่าสนใจอีกอย่างของเกมนี้คือถ้าคนงานคนไหนของเรา **'เมา'** อยู่พลังป้องกันจะเหลือ 0 ทำให้โดนตีหัวง่ายมาก เพราะตอนจบแต่ล่ะรอบคนงานต้องมีอาหารกิน โดยจ่ายเป็นข้าวก็ได้ ไวน์ก็ได้ ถ้าให้ไวน์จะอิ่มไปสองตาแลกกับการที่ **'เมา'** ทำให้โดนตีง่ายขึ้น ลูกเล่นอีกอย่างคือเราสามารถเอาไวน์ที่เรามีไปทำแอ๊คชั่น **'มอมเหล้า'** เพื่อที่จะสวมรอยไปบริหารสมาคมของผู้เล่นคนอื่นเป็นการชั่วคราวได้ด้วย (มีประโยชน์เวลาของในสมาคมเราไม่พอแล้วผู้เล่นคนอื่นไม่ยอมเอาของเข้าซักที)

เรื่องลูกเล่นการกินนี้ยังไปช่วยเสริมระบบเศรษฐกิจในเกมด้วย เพราะการมีอาหารกินทุกตาเป็นเรื่องสำคัญ ไม่งั้งจะต้องถูกบังคับให้ถอนตัวคนงานออก ผู้เล่นบางคนอาจจะใช้วิธีซื้อตรงจากสมาคมพ่อค้า แต่ว่าสินค้ามีจำกัด หรือจะใช้วิธีเดินไปหยิบจากแผนที่ (คนงานในเกมเดินไปหยิบของตามเมืองได้)แต่ว่ามันก็ออกมาค่อนข้างสุ่ม ตรงนี้ผู้เล่นบางส่วนอาจจะเลือกพัฒนาเมืองให้อยู่ในระดับ **'ฟาร์ม'** เพื่อผลิตสินค้าไปแลกอาหารกับสมาคมการชาวนา แล้วเริ่มทำการ **'ผลัก'** สินค้าต้นน้ำเข้าสู่ระบบ (และทำแต้ม) โดยให้สมาคมพ่อค้าเอาไปใช้ต่อ

ความซับซ้อนที่ถักทอกลับมาคือคนงานเรามีได้แค่สามตัวจากทั้งหมดหกแบบ คนงานที่เราเลือกก็จะมองว่าเป็นสายการเล่นแบบหนึ่งไปในตัวก็ได้ ซึ่งแต่ล่ะตัวพอมาจับทีมกันในจังหวะที่แตกต่างกันก็จะช่วยให้เกิดสายการเล่นในแบบที่แตกต่างกันออกไปอีก

> 🐸**[กบโปรด]** -- เป็นเกมแนว Love or Hate (ไม่ก็ประมาณ 'ก็ดีนะ แต่เล่นเกมอื่นดีกว่า') เลยต้องออกตัวก่อนว่าเกมนี้เป็นเกมที่มีข้อเสียใหญ่ๆให้ติมากมาย แต่ก็เป็นเกมที่ผมเล่นแล้ว **'ติด'** ต้องกลับเอาท่ามาคิดใหม่ทุกครั้งที่เล่นจบ (ก็อย่างที่ทราบกันว่าเรทติ้งนี้วัดจากอารมณ์อยากเล่นส่วนตัว ควรหาข้อมูลประกอบเพิ่มเติม)
 
> ถ้าเกมยูโรกบโปรดอื่นๆคือม้าแข่งที่ถูกฝึกมาอย่างดีมุ่งเข้าสู่เป้าหมายอย่างแนวแน่ เกมนี้ก็เหมือนม้าป่าที่ฟอร์มยังดิบ ไร้ซึ่งความเชื่อง พุ่งทะยานไปในทุ่งกว้าง
 
> ถ้าให้กล่าวแบบรวบรัด ข้อดีมากของเกมนี้คือการที่สามารถเอาระบบการเล่นเด่นๆของเกมยูโรหลายเกมมากมาใส่แล้วผูกเข้าไปเป็นเกมได้อย่างดีเยี่ยม แต่ข้อเสียกับข้อดีมันดันเป็นเรื่องเดียวกันคือมันใส่มาให้เยอะ เลยกลายเป็นกติกาและความซับซ้อนที่งอกหลายอย่างไม่อาจจะขับให้ส่วนไหนเด่นออกมาได้ซักอย่าง

> เริ่มที่จุด Love or Hate ก่อน -- ในหลายๆแง่ๆแล้ว ผมคิดว่าเกมนี้ค่อนข้างใกล้เคียงเกมของ Vital Lacerda อย่าง Vinhos ซึ่งถ้าอ่านข้อเขียนของผมมาบ้างจะทราบว่าผมไม่ชอบเกมของนายคนนี้ซักเกม ตรงที่เกมมันประกอบจากโมดูลหลายๆส่วนที่ไม่เกี่ยวกันเท่าไรเอามาผูกกันแน่นๆ ( Interlock สูง -- อย่าง Lisboa นี้เกลียดเหี้ยๆ ) อีกนัยหนึ่งคือมันก็คือเกมประเภท **'เกมที่ถูกทำให้ยาก เพียงเพื่อที่มันจะได้ยาก'** ซึ่งค่อนข้างแตกต่างจากแนวคิดปกติของผมที่ชอบเกมคลีนๆ แต่สำหรับ Feudum แล้วผมกลับชอบ เพราะแต่ล่ะโมดูลมันเกี่ยวโยงกันแบบหลวมๆไม่บังคับเรา อยากทำอะไรก็ทำ สายการเล่นก็แม่งโคตรเยอะ (จนอาจจะเยอะเกินไปสำหรับคนที่ไม่ชอบ) แต่ว่าไอ้โมดูลพวกนี้มันกลับกำหนดสภาพการเล่นของเกมได้น่าสนใจ เหมือนกับจำนวนเหล็ก/ถ่านหิน/โรงผ้า/ท่าเรือ ใน Brass ที่ผู้เล่นเป็นคนกำหนดเองว่าเกมจะเดินไปทางไหน
 
> ด้วยความที่มันมีพื้นที่ให้ลองเล่นเยอะ กับไดนามิคที่สูงทำให้ผมชอบเกมนี้นะ ส่วนข้อเสียก็คือมัน **'เยอะ'** นั้นแหละ (นี้ยังเหลือกลไกรองอีกหลายอย่างเลยนะที่ไม่ได้บอก และ FAQ เกมนี้ยาวถึง 14 หน้า A4) พูดอีกนัยหนึ่งคือ สัดส่วนของ complexity ที่เพิ่มขึ้นมาไม่ช่วยเพิ่ม depth ให้กับเกมได้ดีพอ แล้วเกมนี้ก็ไม่ได้สนใจเรื่อง streamline แม้แต่นิดเดียว

> เกมนี้เป็นเกมที่ Opaque (ทึบแสง) สูงต้องเล่นซักสองสามรอบถึงจะมองภาพรวมของเกมออก แต่กติกาอ่านไม่ยากนะ คือในแต่ล่ะแอ๊คชั่นมันจะคลีนมาก เดิน, ลงตัว, มูฟ, เล่นซ้ำ อะไรแบบนั้น ตอน score แต้มก็ง่ายอีกแค่ **'ผลัก'**, **'ดึง'** ของให้เต็ม ไม่ก็ไปยึดแล้วอัพเกรดเมือง ก็ได้แต้มล่ะ แต่พอเอามาประกอบกันเป็นเกมแล้วจะงงชีวิตมากกว่าไปทางไหนดี (เพราะจะไปไหนก็ได้) เท่าที่สอนมาจะเหมือนกันหมดคือจบเกมแล้วยังถามกฎเล็กๆน้อยๆบางส่วนอยู่เลย ซึ่งก็ไม่แปลกอะไร ในแง่นี้ข้อเสียคือคนสอนต้องอดทนเยอะหน่อย โดยเกมนี้จะใช้เวลาสอนเกือบชั่วโมงนึง (ไม่ได้สอนเกมแล้วเหนื่อยขนาดนี้มานานมาก) คนเล่นก็เช่นกันต้องเป็นสายที่อดทนฟังกฎแล้วก็ยอมคลำเกมมั่วๆไปอีกราวๆชั่วโมงกว่าจะพอเก็ทว่าเกมมันทำงานยังไง
 
---

> ข้อเสียแบบกากบัดซบ ชนิดที่แนะนำให้โหลดไฟล์ PnP มาใช้ทันทีไม่งั้งจะเกลียดเกมนี้แน่ๆ ก็คือเกมนี้เวลาเราเป็นเจ้าเมืองที่ไหนแล้วเราจะได้รับแต้มในสมาคมใช่มะ? แล้วทีนี้ปัญหาคือเวลาสัดส่วนที่คนเป็นเจ้าเมืองเปลี่ยนไปเราต้องมาเสียเวลานับทั้งแผนที่อีกรอบว่าตอนนี้ใครเป็นหัวหน้าสมาคมกันแน่ ซึ่งตรงนี้โคตรจะเสียเวลา และสุขภาพจิต แต่ถ้าเอาไฟล์ใน Bgg มาใช้ (มีอยู่สองสามเจ้า ใช้อันไหนแล้วแต่ชอบ) จะช่วยให้เราคอยแทรคแต้มพวกนี้แบบเวลาจริง ช่วยลดปัญหาและประหยัดเวลาไปเยอะมาก น่าจะเซฟไปซักชั่วโมง (เชื่อผมเถอะว่าเสียเวลา แถมทำเกมสะดุดเหี้ยๆ) ไอเดียตรงนี้ของเกมจะคล้ายๆระบบนับอาหารหา Dominance ในเกม Dominant Species นั้นแหละแต่อันนี้มันมองยากกว่า

> ความบัดซับอย่างต่อมาของเกมนี้คือ การใช้งานอาร์ทในแผนที่ -- คือเกมนี้มีทางเดินอยู่สี่แบบคือ ถนน สำหรับการเดินปกติ, คลื่นสำหรับเรือ, นกสำหรับเรือบิน, ฟองอากาศสำหรับเรือดำน้ำ ปัญหาคือไอ้ทางเดินพิเศษนี้แม่งมองโคตรรรรรรรรรรร ยาก ยิ่งสำหรับเกมแรกที่มัวแต่กำลังมึนกฎอยู่นี้เดินกันแทบไม่เป็น เพราะหลายๆทางมันวางซ้อนๆกัน โดยเฉพาะเรือกับเรือดำน้ำ
 
> เรื่องอาร์ทอีกอย่างคือเกมนี้มีอยู่ 6 โซนที่แตกต่างกัน (มีผลสำหรับสายเจ้าเมือง) เส้นแบ่งทำมาค่อนข้างเหี้ยทีเดียวมีอยู่คู่หนึ่งคือโซนเกาะกับโซนทะเลที่ดันเป็นเกาะเหมือนกันนั้นแหละ แต่ว่าขนาดไม่เท่ากัน...... อีกจุดคือเกมนี้จะมีการเติมของตามยุค มันจะมีลูกเล่นทำเป็นตัวอักษรทิศทางแต่ว่าเขียนไว้แบบโคตรจะเล็กแล้วดันโดนไทล์เมืองวางทับอีก เวลาจะเติมก็เลยต้องคอยเลื่อนไทล์ดูว่าต้องเติมของไหมไรงี้ ปัญหาคือมันติสไปนั้นแหละ functional แผนที่ไม่ดีเลย แต่ว่า icon ส่วนของการ์ดกับการอธิบายความสามารถสมาคมบนกระดานทำได้ดีนะ ไม่มีปัญหาอะไร
 
---

> ถ้าอ่านมาถึงตรงนี้อาจจะถามว่า ด่าเยอะขนาดนี้ยังโปรดได้ไง?

> คือโดยรวม Feudum เป็นเกมที่ความต้องการขั้นต่ำคือคนเล่นเกมที่ต้องมีประสบการณ์ในเกมยูโรเยอะซักหน่อย กับความอดทนที่จะเล่นเกมซักสองสามรอบก่อนจะตัดสินใจว่าเกมนี้มันใช่หรือไม่ใช่ ผู้เล่นยูโรสายคำนวนแม่นๆก็อาจจะไม่ชอบเท่าไร เหมาะกับคนเล่นแนวเลือกสายแล้วทำอะไรคลุมเครือไปข้างหน้ามากกว่า ซึ่งสำหรับผมแล้วเกมนี้ยิ่งเล่นยิ่งพบว่ามันมีอะไรให้ค้นหาอีกเยอะมาก แต่ล่ะมูฟมี trade off ที่น่าสนใจเสมอ จริงๆตอนแรกให้แค่ชอบ แต่พอเล่นรอบสอง สามแล้วกลายเป็นชอบมาก เลยให้โปรดไปล่ะกัน เพราะรู้สึกว่าเกมมันเติบโตในตัวเราขึ้นได้เรื่อยๆ
 
> ส่วนตัวเสริมคิดว่าไม่จำเป็นนะเพราะเพิ่มอะไรมานิดน้อยมาก กับผู้เล่น 6 คน เหมาะสำหรับซื้อมาให้ครบๆมากว่า แต่ว่าเอาแค่ที่มาในกล่องหลักก็เล่นซ้ำได้เยอะเว่อร์แล้ว


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอด

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบไม่เล่น** - ไม่ตรงจริต ชวนก็ไม่เล่น

**อนึ่ง :** เป็นความรู้สึกในความ **"อยากจะหยิบมาเล่นไหม?"** ของผมเอง ไม่ได้เกี่ยวอะไรกับคุณภาพของเกม ดูให้เป็นแค่ **"อีกความคิดเห็นหนึ่ง"** เท่านั้นก็พอนะครับ :)



---

