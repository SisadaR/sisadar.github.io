---
layout: post
title: Gentes - เวลาคือคนงาน
author: sisada
image: assets/boardgames/etc/gentes.jpg
categories: [board games]
tags: [bite size, กบโอเค]
---
Gentes เกมยูโรระดับกลาง-หนัก ธีมหลวมๆว่าด้วยการพัฒนาอารยธรรมยุคโบราณ ผลงานล่าสุดจาก Stefan Risthaus นักออกแบบเกม economic หนักๆอย่าง Arkwright ผลิตแบบจำกัดจำนวนที่ 1000 กล่อง ออกกับค่าย Spielworxx เช่นเคย

ไอเดียหลักของเกมคือการทำแต้มผ่านการ์ดอารยธรรม โดยที่การ์ดแต่ล่ะใบจะต้องใช้อาชีพของประชากรในจำนวนที่แตกต่างกัน (มี 6 อาชีพแต่ล่ะอันไม่มีอะไรต่างกันนอกจากชื่อ ตรงนี้จะมองเป็น set collection แบบหนึ่งก็ได้) แอ๊คชั่นอื่นๆในเกมก็จะเป็นการเพิ่มประชากรในอาชีพนั้น กับการ ซื้อ/เล่น การ์ดอารยธรรม

ระบบการเล่นหลักของไม่ซับซ้อนและไม่มีภาษาในตัวเกม แต่ล่ะตาผู้เล่นจะผลัดกันเลือกหยิบไทล์แอ๊คชั่นในหมวดที่ต้องการ โดยแต่ล่ะไทล์จะมีค่าใช้จ่ายอยู่สองแบบคือ **'เงิน'** และ **'เวลา'** (ต้องจ่ายทั้งคู่) จุดเด่นของระบบเวลาก็คือเราจะต้องหยิบไทล์เวลามาวางไว้ที่กระดานของเรา โดยที่แอ๊คชั่นเดียวกันก็มีหลายราคาและใช้เวลาไม่เท่ากัน พื้นวางไทล์เวลาหน้าเรามีจำนวนจำกัด ตรงนี้เราจะเลือกได้ว่าจะวางไทล์เวลาแบบกระจายจำนวนแต่พื้นที่เต็มเร็วทำให้ต้องผ่านไว หรือจะบีบเวลาให้ใช้ช่องน้อยลงทำในรอบนี้ทำแอ๊คชั่นได้มากขึ้น แต่ว่าในรอบหน้าไทล์เวลาจะยังค้างอยู่หนึ่งตาทำให้เราใช้แอ๊คชั่นได้น้อยลง (จริงๆก็คือระบบ action point แบบที่กู้เวลาตาหน้ามาเล่นได้นั้นแหละ) ส่วนการ์ดอารยธรรมนอกจากจะเป็นแต้มแล้วก็จะมีความสามารถเฉพาะตัวด้วย (แต่ไม่ได้รุนแรงแหกกติกาเกมมากมาย)

ข้อดีคือกติกาตัวเกมเข้าใจง่ายมาก (ง่ายระดับคนในวงสอนรอบเดียวพร้อมเอาไปสอนคนอื่นต่อได้ทันทีแบบแทบไม่ต้องเปิดคู่มือ) จำนวนแอ๊คชั่นที่ทำได้ไม่เยอะทำให้ตัวเกมมีน้ำหนักการตัดสินใจที่เยอะพอควร จำนวนไทล์แอ๊คชั่นจะมีราคาและเวลาที่ใช้แตกต่างกันทำให้ต้องเลือกตลอดเวลาว่าจะทำอะไรก่อนหลังดี (สิทธิ์ในการเลือกหยิบของขึ้นอยู่กับราคาที่จ่าย ทำให้ทุกไทล์แอ๊คชั่นมีความสำคัญ อย่างเช่นถ้าจ่ายแพงก็จะได้การ์ดสามใบแต่ถ้าจ่ายถูกก็เอาไปใบเดียว) รวมไปถึงเลือกได้แล้วก็ยังต้องคิดอีกว่าจะใช้เวลาในรูปแบบไหนถึงจะดีที่สุด คือวิธีคิดมันไม่ซับซ้อนแต่ผลออกมาดี ตรงนี้ค่อนข้างชอบ

จุดที่รู้สึกไม่ค่อยคลิกเท่าไรคืออาชีพของคนงานในตัวเกมเราไม่มีความหมายอะไร เป็นแค่ทรัพยากรชนิดหนึ่งที่เราต้องขยับไปมาเป็นเซ็ทเพื่อเอาไปซื้อการ์ดเท่านั้นเอง เพราะเงื่อนไขการเล่นการ์ดคือต้องมีประชากรที่มีอาชีพขั้นต่ำตามที่การ์ดต้องการ เวลาเล่นเราก็ต้องปรับสัดส่วนประชากรให้ตรงกับการ์ด หรือไม่ก็ไปสู้แย่งซื้อการ์ดที่เหมาะกับของที่เรามีแทน ตัวการ์ดเองนอกจากรูปแล้วก็ไม่มีความเกี่ยวโยงในเชิงธีมอะไร (เอาจริงๆก็มีแหละ) ความรู้สึกว่าเราได้พัฒนาอารยธรรมอะไรเลยไม่ค่อยมี พูดง่ายๆคือธีมมันบ๊างงง บาง.....ไปหน่อย คือมันก็เป็นปัญหาปกติของเกมสายยูโรจ๋าๆทั่วไปล่ะนะ แต่พอดีช่วงนี้ผมเล่นเกมยูโรที่ธีมมันเข้ากับระบบเกมเยอะกว่านี้เกมนี้เลยออกจะดู **'แห้ง'** ไปหน่อย แต่ที่พูดมาไม่ใช่ปัญหาอะไรนะครับ ยกมาเป็นข้อมูลเฉยๆ ตัวเกมสนุกดี

อย่างที่บอกคือจุดขายกับจุดด้อยมันเป็นเรื่องเดียวกัน นั้นก็คือความที่มันเป็นเกมใหม่ แต่ว่าทำออกมาเป็นเกมยูโรคลาสสิคแน่นๆ ถ้าผู้เล่นไม่ใช่สายเกมเมอร์หน่อยก็อาจจะไม่โดนมากเพราะ wow factor ต่ำ (ยิ่งในยุคเกม KS อุปกรณ์เว่อวังแบบสมัยนี้) แต่ส่วนตัวผมคิดว่าตัวเกมหนักแน่นดี กติกาอธิบายน้อย เข้าใจง่าย หยิบออกมากางง่าย แต่ได้เกมที่สนุกแล้วก็มีน้ำหนักการตัดสินใจที่ดี ในแง่ราคาก็อาจแพงไปหน่อยถ้าเทียบกับเกมประมาณนี้ในตลาด (ผม Pre-Order ไป 55 EUR รวมส่งตกถึงมือประมาณ 3000 บาท แต่ตอนนี้ OOP เรียบร้อย ใน BGG Market ขายราคาไม่รวมส่งที่ประมาณ 100 EUR) แต่ต้องอย่าลืมว่าค่ายที่ทำเกมนี้ออกมาเป็นค่ายแบบบูติกที่ผลิตงานออกมาจำนวนน้อย (1000 กล่อง) โดยรวมเหมาะกับผู้เล่นที่อยากเล่นอะไรที่ไม่ใช่เกมตลาด Mass ชอบแนวยูโรแบบคลาสสิคแล้วก็มีความเป็นสายสะสมประมาณนึง

เป็นเกมที่ให้ความรู้สึก Classic ที่เล่นแล้วชอบอีกเกมหนึ่ง...ใครจัดเกมนี้ไปบ้างแล้วบอกกันหน่อยนะ

> Update -- ค่าย TMG สอยไปทำ KS เรียบร้อย คนจัด 1000 กล่องจาก Spielworxx ช้ำหนักมาก ตัว Deluxe เป็นไทล์ไม้ เหรียญเหล็ก งานอาร์ทก็ทำให้ดูดีขึ้นเล็กน้อย เป็นอะไรที่คุ้มมาก
> 
> จริงมันก็เป็นเรื่องที่ดีนั้นแหละ เพราะเกมก็สนุกดีมาทำใหม่ก็จะได้เข้าถึงตลาด mass ได้มากขึ้น ข้อเสียคือหลังจากนี้จะระแวงมากเวลากดเกมจาก  Spielworxx  T\_T




---

