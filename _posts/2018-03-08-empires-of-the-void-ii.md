---
layout: post
title: Empires of the Void II
author: sisada
image: assets/boardgames/etc/empires-of-the-void-ii.jpg
categories: [board games]
tags: [thought, กบโอเค]
---
เกมยูโรระดับกลางหนัก ธีมต่อสู้ยึดครองจักรวาลที่ถึงจะเขียนว่าภาคสองแต่ระบบการเล่นก็ไม่มีอะไรเหมือนภาคแรกซักกะนิดเดียว ผลงานของนักออกแบบ Ryan Laukat (Near and Far, Above and Below, Islebound, Eight-Minute Empire) โดยภาพรวมแล้วเกมนี้มีส่วนผสมหลายอย่าง แต่ชิ้นใหญ่ที่เราจะเห็นภาพได้ชัดเจนมันเป็นเกมแนว 4x lite ที่ให้อารมณ์แบบเกมคอมพิวเตอร์ในหลายๆแง่ๆ โดยในเกมนี้เราจะรับบทเป็นเผ่าพันธ์ที่บ้านเมืองถูกทำลายทำให้เราต้องเดินทางไปทั่วกาแลคซี่เพื่อหาที่อยู่ให้กับตัวเอง



---



ระบบการเล่นที่ขับเคลื่อนเกมคือระบบ **'มีคนนำแล้วที่เหลือตาม'** (lead & follow) ที่ผู้เล่นที่เป็น active player จะเลือกทำแอ๊คชั่นหนึ่งในสี่อย่าง จากนั้นคนที่เหลือก็ทำตามๆกันไป โดยระบบแอ๊คชั่นจะเป็นแบบสั้นๆเข้าใจง่ายได้แก่:

• เดินแล้วตี
• จ้างทหารเพิ่ม
• สร้างตึกและวิจัยเทคโนโลยี
• เล่นแอ๊คชั่นจากการ์ดในมือ

มีอยู่แค่เนี้ย ก็ผลัดกันเป็น **'คนนำ'** (Active Player) เลือกแอ๊คชั่นให้คนอื่นตามไปเรื่อยๆจนจบเกม แต่จุดที่น่าสนใจในระบบการเล่นแบบนี้คือผู้เล่นจะมีทรัพยากรหลักอยู่สามอย่าง คือ เงิน, การ์ดในมือ และ Command Point (เป็นแทรคไว้จ่ายตามแต่เกมจะบอก) ทีนี้ของพวกนี้ก็จะค่อยๆหมดไประหว่างการเล่น แต่เราสามารถเลือกที่จะ 'ไม่ทำแอ๊คชั่นตาม active player' แล้วเลือก **'Refresh'** เพื่อเอาเงิน, จั่วการ์ด กับรีเซ็ทแทรค Command Point ก็ได้ หรือถ้าคนลีดเลือกแอ๊คชั่นไม่ถูกใจก็สามารถจ่าย command point ของเราเพื่อแหกไปทำแอ๊คชั่นอื่นแทนก็ได้ ส่วนที่สนุกอย่างหนึ่งของเกมนี้ก็คือการหาจังหวะ refresh สวยๆเนี่ยแหละ เพราะบางทีพอเรา refresh เสร็จแล้วดันเจอคนนำคนใหม่เลือกลีดด้วย refresh ก็จะมีแอบเซงนิดๆ เพราะเหมือนเสียรอบการเล่นฟรี



---



แต้มหลักในเกมจะมาจากของสี่อย่างคือ:

• ยืดพื้นที่ดาว (ต้องไปตีเอา)
• พันธมิตรกับชาวพื้นเมือง (ถ้าเราเป็นพันธมิตรจะจ้างทหารจากเผ่านั้นได้ด้วย)
• ตึกที่ถูกสร้างออกไป
• ที่เหลือจะเป็นแต้มตอนตีชนะ / ทำเควสส่งของ / เคลียร์เงื่อนไขจากการ์ด

โดย flow แล้วเกมจะเริ่มจากผู้เล่นมียานคนล่ะหนึ่งลำ ช่วงแรกเราก็จะบินไปยืดดาวเล็กๆก่อนจากนั้นก็ค่อยเริ่มสร้างตึกตามดาวที่เราไปอยู่ โดยมันจะถูกหยิบออกจากแทรคบนบอร์ดของเราเอง ทำให้ช่วยปลดล๊อกขีดจำกัดเวลา **'Refresh'** ทำให้ได้ เงิน/การ์ด/cp point เพิ่ม แต่ว่าดาวหนึ่งจะสร้างได้แค่ตึกเดียวเท่านั้น (เป็นอีกเหตุให้เราต้องไปแย่งตีดาวกับชาวบ้านเพราะพื้นที่มีจำกัด)

ส่วนพลังพันธมิตรก็จะเป็นระบบ majority control ตามพื้นที่ดาว คือถ้าเราทำเงื่อนไขบางอย่างในเกมได้ เราก็จะได้เอาแท่งอิทธิพลของเราไปวางไว้ ถ้าใครมีเยอะสุดก็ถือว่าเป็นมิตรกับเผ่านั้นๆ มีผลทำให้ได้รับความสามารถพิเศษของเผ่าที่เราเป็็นมิตร พร้อมกับสามารถจ้างคนเผ่านั้นมาเข้าตี้เราได้ด้วย แต่ล่ะเผ่าก็มีความสามารถเฉพาะตัวต่างกันไป ไอเดียที่น่าสนใจของระบบเกมนี้คือพื้นที่ดาวใหญ่มันแยกเลเยอร์ของการ **'ยึดครอง'** กับ **'พันธมิตร'** ออกจากกัน เราอาจจะยึดดาวนี้แต่ไม่ได้เป็นพันธมิตรกับเจ้าของดาวหรือกลับกันก็ได้ (ทำทั้งคู่เลยก็ได้) โดยแต่ล่ะแบบก็มีกลุ่มแต้มเป็นของตัวเอง ตรงนี้ผมคิดว่าเป็นวิธีเพิ่มมิติเข้าไปในแผนที่เดิมที่เข้าใจง่ายแต่ได้ผลดี



---


ระบบต่อสู้เป็นแบบทอยเต๋าลีลานิดๆแต่ไม่ได้ลุ้นเยอะ (งงมะ?) คือเรามีทหารส่งมาเท่าไรไม่รู้แต่สู้ได้มากสุดแค่สามตัว ทหารแต่ล่ะตัวจะให้เราทอยเต๋าได้ไม่เท่ากัน เราก็เอาเลขมารวมแล้วทอยตามที่มันบอก แล้วเลือกลูกที่เยอะสุดมาแค่ลูกเดียว แล้วค่อยแต้มเต๋าไปบวกกับพลังโจมตีของทั้งสามตัว ตามด้วยส่งการ์ดในมือหนึ่งใบมาเปิดพร้อมกัน ไอเดียคือถ้าทหารเราเก่งจำนวนเต๋าที่ทอยได้ก็เยอะทำให้โอกาสได้หน้าสูงมีเยอะ ทหารบางตัวทอยน้อยแต่เลขพลังเยอะ เสร็จแล้วก็เอาเลขการ์ดในมือมาทับกันอีกที เกมนี้รบชนะได้แต้มหนึ่งกับยึดพื้นที่ได้ แต่ว่าคนแพ้ก็ไม่เสียอะไร แค่ต้องถอยทหารออกเท่านั้นเอง

องค์ประกอบสุ่มๆอันอื่นที่ทำให้เกมมันมีหลายมิติมากกว่าแต่จ้างทหารแล้วไปตีก็คือมันจะมีพวกระบบการ์ดมิชชั่น ถ้าเราทำตามเงื่อนไขในการ์ดที่ถ้าทำสำเร็จแล้วจะได้แต้มแล้วก็ค่าความซี้กับบางเผ่า บางอันก็เป็นแบบส่งของที่เราต้องไปรับของจากที่หนึ่งแล้วประกาศว่าจะไปส่งที่ไหน (ความเหี้ยและฮาคือคนอื่นมาตียานเราเพื่อไปแย่งส่งของแทนได้) แล้วก็ดาวแต่ล่ะดวงเนี่ยจะมีสุ่มการ์ดพิเศษประจำดาวเอาไว้ซึ่งจะโผล่มาระหว่างเล่น โดยมันก็มีหลายแบบทั้งเป็นแอ๊คชั่นพิเศษไม่ก็มีตัวพิเศษมาให้ตีไรงี้ ตรงนี้ก็ทำให้แต่ล่ะเกมค่อนข้างแตกต่างกันสูงเพราะคุณค่าของพื้นที่มันไม่ค่อยนิ่ง

เกมนี้คิดแต้มแค่สองรอบ คือตอนกลางเกม กับตอนจบ ลูกเล่นที่หน้าสนใจคือไอ้รอบกลางเกมเนี่ยเราสามารถเลือกให้มันคิดแต้มของเราเองตอนไหนก็ได้ (ประมาณว่าตอนนี้ข้ากำลังพีค ไม่รู้จะโดนตียับอีกทีเมื่อไร ติดตอนนี้ล่ะกัน) แต่ถ้ารอจนการ์ดคิดแต้มมันออกมา เกมก็บังคับคิดแต้มตอนนั้นแหละ

เกมนี้ผู้เล่นแต่ล่ะเผ่ามีความสามารถแตกต่างกันพอให้รู้ว่ามี แต่ไม่ได้แตกต่างกันมากหรือว่าแรงขนาดต้องไปเล่นตาม แต่ส่วนตัวคิดว่ามันบางไปหน่อย ไอเดียที่ชอบอันหนึ่งคือเกมนี้เราไม่มี **'บ้านเกิด'** ทำให้เราไม่โดนยึดติดกับแนวคิดที่ตรงนี้ของกูเท่าไร ก็เดินทางไปเรือยๆตามแต่จังหวะจะมี ตรงนี้ก็มีส่วนส่งเสริมให้เกมมันมีไดนามิกระหว่างผู้เล่นเยอะขึ้นดี

> 🐸**[กบโอเค]** -- จริงๆแล้วเป็นเกมที่สนุก เล่นแล้วเพลินดี สตอรี่ระหว่างคนเล่นตอนเล่นเกมก็เอามาคุยกันต่อได้ แต่ปัญหาคือความ **'ไม่สุดซักอย่าง'** เลยทำให้อารมณ์อยากกางซ้ำไม่เยอะอย่างที่ควรจะเป็น
> 
> ข้อเสียแรกของเกมนี้คือ setup โคตรจะวุ่นวายเพราะตอนแรกเราจะต้องสุ่มดาวบางส่วนออก แล้วพอเอาดาวออกเราก็ต้องเอาการ์ดที่เกี่ยวกับดาวนั้นๆออกไปด้วย คือต้องมารื้อเด็คจัดใหม่ทุกรอบ ซึ่งค่อนข้างน่ารำคาญนิดหน่อย
> 
> ระบบการเลือกแอ๊คชั่นนี้โดยไอเดียแล้วทำออกมาดีมากๆ ถ้าเคยเล่นพวก Glory To Rome หรือ Import / Export มาก็จะพอเข้าใจ แต่ปัญหาคือแต่ล่ะแอ๊คชั่นในเกมนี้มันแอบนานไปนิด (นิดเดียว) พอเล่นๆแล้วชอบลืมว่าตกลงนี้มันตาใครว่ะ ใครลีด ใครตามไรงี้ แต่จริงๆก็ไม่ใช่เรื่องใหญ่อะไรแค่เสียดายที่มันไม่กระชับแบบที่มันควรจะเป็น (ทั้งๆที่แต่ล่ะแอ๊คชั่นมันก็ไม่ได้ยาวอะไร)
> 
> ระบบต่อสู้ก็อีกอันคือมันจะเรียบๆไปเลยแบบ Scythe ก็ไม่ใช่ จะลุ้นแบบบริหารได้แบบ Eclipse ก็ไม่ถึงอีก กลายเป็นระบบต่อสู้แบบนิ่งๆที่ดันมีจังหวะใส่ noise สองที คือรู้สึกมันเยอะไปสเต๊ปหนึ่งอ่ะ ทอยเต๋าแล้วยังต้องมาวัดดวงการ์ดต่อ
> 
> อีกอันที่ไม่ชอบเป็นการส่วนตัวคือยานแม่งไม่มีความเท่เลย หน้าตาเหมือนระกำงี้ เหมือนนกหวีดงี้ กับพอ tech tree มันบาง ไอ้อารมณ์ขี่ยานเทพ ทหารสุดแกร่งมันก็เลยไม่ค่อยมีเท่าไร (เพราะสู้ได้แค่ทีล่ะสามตัว)
> 
> แต่เห็นบ่นๆเยอะงี้ไม่ใช่เกมไม่ดีนะ คือมันเป็นเกมที่ดีทีเดียว ถ้ามองในแง่กึ่งๆ sandbox ท่องเที่ยวไปทำภาระกิจพร้อมกับสร้างชื่อเสียงให้กับตัวเราเอง ตอนเล่นแล้วนึกถึงตอนเล่น Xia แต่อันนี้มาในแบบ 4X หน่อยๆ (หรือ TI4-lite) แทบไม่มีข้อเสียแบบจริงจัง พอดีจุดไม่สุดมันเยอะเลยมีอะไรให้พูดถึงเยอะนิดนึง


😍 **กบโปรด** - อวยไส้แตก ยากมากที่เล่นแล้วจะรู้สึกไม่สนุก

😁 **กบชอบ** - พร้อมจะเล่นตลอด

🙂 **กบโอเค** - ชอบในบางแง่มุม แต่อาจจะเล่นไม่บ่อยหรือเล่นแค่บางอารมณ์

😐 **กบเฉย** - ไม่ได้เกลียดอะไร ถ้าไม่มีตัวเลือกอื่นก็เล่นได้อยู่

🖕 **กบไม่เล่น** - ไม่ตรงจริต ชวนก็ไม่เล่น

**อนึ่ง :** เป็นความรู้สึกในความ **"อยากจะหยิบมาเล่นไหม?"** ของผมเอง ไม่ได้เกี่ยวอะไรกับคุณภาพของเกม ดูให้เป็นแค่ **"อีกความคิดเห็นหนึ่ง"** เท่านั้นก็พอนะครับ :)



---



> 
> [**Thought** เป็นหมวดว่าด้วยความคิดเห็นสั้นๆเกี่ยวกับเกม ยังไม่เป็นรีวิวเต็มตัว]
> 
> 
> 

